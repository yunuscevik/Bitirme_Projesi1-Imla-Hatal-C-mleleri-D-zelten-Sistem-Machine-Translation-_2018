
	Oyunların ilk günlerinde kazanılan madalyalarla umutlanan genç sporcuların ortak hedefi de Türkiye’ye madalya ile dönmek. 

	 AĞABEYİNDEN GÖRDÜ KULE ATLAMACI OLDU  
	Samsun Anadolu Lisesi öğrencisi Kıvanç Gür, atlama branşında Türkiye'yi temsil edecek. 5 yaşında annesinin teşvikiyle yüzmeye başlayan Gür, “7 yıl boyunca yüzme sporu ile uğraştım. Ben yüzücüyken, ağabeyim atlama sporu ile uğraşıyordu. Ağabeyimden gördükten sonra bende denemek istedim ve atlamada kalmaya karar verdim. Çünkü atlama yaparken havada geçirdiğim 1 veya 2 saniye bana inanılmaz zevk veriyor” diye konuştu. 

	 SAMSUN’DAN AVRUPA’YA AÇILDI  
	Gür, Samsunlu olmasından dolayı da iyi bir yüzücü olduğunu ifade ederek, “Türkiye deki tek kapalı atlama havuzu Samsun’da olduğu için çok şanslıyım. Bu kadar kısa sürede bu kadar hızlı gelişmeme katkı sağlayan etkenlerden birisi de budur” dedi. 
	Hedefinin 2020 Tokyo Olimpiyatları’nda Türkiye’yi temsil etmek olduğunu söyleyen Kıvanç Gür, “Bu tarz büyük bir organizasyona ilk defa katılıyorum, bundan dolayı çok heyecanlıyım. Azerbaycan bizim kardeş ülkemiz, orada yapılıyor olmasından dolayı çok mutluyum fakat oyunların ev sahipliğini Türkiye’nin yapmasını da çok isterdim, bizim için çok büyük moral olurdu” açıklamasını yaptı. 

	 BAŞTA İZİN VERMEDİLER  
	Elmadağ Anadolu Lisesi öğrencisi Fatma Nur Yavuz ise badminton branşında ülkemiz adına ter dökecek. Beden Eğitimi öğretmeninin sayesinde badmintonla tanıştığını söyleyen Yavuz, “Annem önceleri çok karşı çıktı. Bir gün Türkiye Şampiyonası’na gidecektik ve evden çıkmama izin vermedi, spor yaparsam okumayacağım kaygısı vardı. Antrenörüm geldi ve annemi ikna etti. O günden beri annem benim destekçim oldu. Spor hayatımı değiştirdi” diye konuştu. 
	En büyük hayalinin olimpiyat sporcusu olmak olduğunu söyleyen Fatma Nur Yavuz, “Çok büyük çaplı bir organizasyona katılıyorum, yarı olimpiyat diyebilirim. Hem güç hem de yaş yönünden oldukça büyük rakiplerle yarışacağız. İyi bir tecrübe olacak, orada olmak da çok önemli fakat elimizden gelenin en iyisini yapıp bayrağımızı dalgalandırmak, madalya almak istiyoruz” dedi. Yavuz, oyunların Azerbaycan’da yapılacak olmasını ise şöyle değerlendirdi: 
	“Oyunların Bakü’de yapılacak olması bize önemli katkılar sağlayacak. Kendimizi yabancı hissetmeyeceğimizin farkındayız. Hem konuşma dili, hem de kültür yönünden bizimle aynı değerleri taşıdığı için şanslıyız. Ülkemizin de böyle bir organizasyona imza atmasını isterdim. Çünkü organizasyonları izleyen halkımızın spora vereceği önemin değişmesinin yanı sıra ülkemizin güzelliklerini tanıtmak ve tüm dünya yaymak adına önemli bir adım olacaktır.” 

	 AİLE BOYU ESKRİMCİLER  
	Türkiye’yi Bakü’de eskrim branşında temsil edecek Özyeğin Üniversitesi örgencisi İrem Karamete, 10 yaşında ailesinin yönlendirmesiyle eskrime başladığını anlattı. Karamete, “Annem çok başarılı bir eskrimciydi. İki kere Olimpiyatlara katılmış. Babam da Alman milli takımını çalıştırmış ve aynı zamanda annemin antrenörlüğünü yapmış. Ayrıca ablam da uzun süre eskrim milli takımı sporcusuydu. Tüm bunlar göz önüne alındığında eskrim yapmaktan başka seçeneğim yoktu. Ailemin bana verdiği destek sayesinde bu günlere geldim” diye konuştu. 
	Eskrim’in hayatını ele geçirdiğini ve bundan çok mutlu olduğunu dile getiren Karamete, “Hayatım oldukça yorucu fakat olumlu yönde ilerliyor. Çok fazla çalışıyorum ama bunun karşılığını aldığıma inanıyorum. Mersin Akdeniz Oyunları’nda 3. olmuştum. Okul ve sporu bir arada yürütmek zor görünüyor. Fakat bir plana sokulduğu zaman bunun imkânsız olmadığını kendime kanıtladım” dedi. 
	İrem Karamete, Avrupa Oyunları’na ilişkin düşüncelerini ise şu sözlerle dile getirdi: 
	“Seçmelere katılmadan kota alarak Avrupa Oyunları’na katılabilme hakkına sahip olabilmek benim için çok önemli bir başarı. Sonuç olarak oraya Avrupa’nın en iyileri katılıyor. Müsabakanın Rio Olimpiyatları’na puan vermesi de ayrı bir önem kazandırıyor. Oyunların Azerbaycan’da yapılması da çok heyecan verici. Sonuç olarak kardeş ülke olması kendimi yabancı hissetmeme neden olacak. Bakü’ye daha öncede gitmiştim. Gerçekten kendi evimde gibi hissetmiştim. Umarım çalıştığımın karşılığını alır, elimden gelenin en iyisini yapabilirim.” 

	 AZERBAYCAN’DA TÜRKLERE İLGİ BÜYÜK  
	Ahi Evran Üniversitesi Öğrencisi Burak Serbest oyunlarda Judo branşında ter dökecek. 14 yıldır Judo yapan Serbest, İlkokuldayken antrenörünün okula gelip tanıtım yapmasıyla judoyla tanıştığını ifade ederek, “Avrupa Oyunları bizler için 2016 Rio Olimpiyatları öncesi güzel bir sınav ve olimpiyatlara katılmamız için puan veren organizasyon. İlk hedefim Bakü’de derece yapıp kürsüye çıkmak” dedi. 
	Birçok kez Azerbaycan’a müsabakaya gittiğini dile getiren Serbest, “Bizlere Azerbaycan’da ilgi alaka çok güzel, oyunların kardeş ülkemizde yapılması bizim için sevindirici. İleride oyunların Türkiye'de yapılabileceğini ve böyle büyük organizasyonlardan ülke olarak alnımızın akıyla çıkacağımızı düşünüyorum” ifadelerini kullandı.  
