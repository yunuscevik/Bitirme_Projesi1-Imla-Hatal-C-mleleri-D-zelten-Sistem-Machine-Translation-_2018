

  
    
      
       
     
	ABD'li eski boksör Oscar  De La Hoya ringlere yeniden dönmeyi ciddi olarak düşündüğünü açıkladı. 
	 
	ABD basınına konuşan 42 yaşındaki De La Hoya, 2009'da son verdiği boks  hayatına yeniden dönmek istediğini belirterek, "Bu yönde bir isteğimin olmasının tek nedeni, yeniden dövüşmeyi ve ringlere çıkmayı çok özlemem" diye konuştu. 
	 
	Manny Pacquiao'ya kaybettiği kariyerinin son maçını unutamadığını vurgulayan ABD'li boksör, "O karşılaşmadan sonra isteğim kalmamıştı. Kalbim hala boks için çarpıyordu ama fiziksel olarak buna cevap veremiyordum" değerlendirmesinde bulundu. 
	 
	Ringlere geri dönme ihtimalini yüzde  50 olarak gösteren De La Hoya, "Ekonomik nedenler, şan veya şöhrete ihtiyacım olduğundan geri dönmüyorum. Fiziksel, duygusal ve mental olarak çok iyi bir durumdayım ve uzun zamandır ağzıma alkol  almıyorum" ifadelerini kullandı. 
	 
	Kariyeri boyunca 6 farklı sıklette dünya şampiyonluğu yaşayan ABD'li sporcu, boksun ardından alkol ve uyuşturucu  tedavisi görmüştü. 
	 
	De La Roya'nın, Floyd Mayweather veya Amir Khan ile maç  yaparak yeniden ringlere dönmesi bekleniyor. 
	 
	 AA  
	  
  
 
