
	Bir haftalık tatil için İtalya’dan Marmaris’e gelen Salih Uçan, tatilini birlikte geçirdiği futbolcu arkadaşı Onur Uğlu ile antrenman yapmak için Marmaris İlçe Stadı'na geldi. Saha kenarında bir süre uzun ve kısa koşu yapan Uçan'ın geldiğini haber alan çok sayıda çocuk statta toplandı. 

	Hayranlarıyla fotoğraf çektiren ve formalarını imzalayan Uçan, çocukların birlikte maç yapma istediğini de geri çevirmedi. Onur Uğlu ile aynı takımda yer alan Uçan, minyatür kale maçında kalecilik yaptı. Uçan, zaman zaman ileri çıkarak goller attı ve gol sevincini küçük hayranlarıyla paylaştı. 
	Maç sonunda basın mensuplarının röportaj yapma teklifini ise kabul etmeyen Uçan, bunun için kulübünden izin alması gerektiğini söyledi. 

	Uçan, hafta sonu sona erecek bir haftalık tatilinin ardından İtalya’ya geri dönecek. 

	  

	 VURAL EFECİK   
	  
