
	Fenerbahçe Sportif Direktörü Giuliano Terraneo ve sarı-lacivertli takımın yeni transferi Simon Kjaer, bugün kulüp televizyonuna açıklamalarda bulundu. Terraneo transfer listelerinde ilk sırada yer alan Danimarkalı oyuncuyu Fenerbahçe’ye kazandırmanın mutluluğunu yaşadıklarını söylerken, Simon Kjaer se Şükrü Saracoğlu Stadı’nda Şampiyonlar Ligi resmi müziğini duymayı sabırsızlıkla beklediğini ifade etti. 

	 TERRANEO: “KJAER TRANSFER LİSTEMİZİN İLK SIRASINDAYDI”  
	Terraneo, takıma yeni transfer ettikleri Danimarkalı stoper hakkında, “Ben Simon Kjaer’i özellikle İtalya’da oynadığı dönemden tanıyorum. Bilindiği gibi aynı zamanda yine İtalya’da Roma’da da oynadı. Tanıdığım ve beğendiğim bir oyuncuydu. Ayrıca burada işe başladığımızda hocamızla yaptığımız değerlendirmede Simon Kjaer bizim transfer listemizin birinci sırasındaydı. Listenin ilk sırasında olduğu için de vakit kaybetmeden harekete geçtik. Bu transfer için çok kararlıydık. Kulübüyüle konuşup, anlaştık” açıklamasında bulundu. 

	 “FENERBAHÇE’YE YAKIŞACAK OYUNCULAR ALACAĞIZ”  
	Sarı-lacivertlilerin sportif direktörü, “Kulüp ve hoca ile değerlendirme yaptığımızda, hedefler ortaya konduğunda, hedeflerimiz şampiyonluk ve Avrupa kupalarında önemli adımlar atmak. O yüzden iyi futbolcular, profili yüksek oyuncular transfer etmek için yola çıktık. Onun için ilk transferimiz Simon Kjaer burada. Bundan sonraki transferler konusunda isim vermem mümkün değil ama şunu söyleyebilirim; alacağımız oyuncular, Fenerbahçe’ye yakışan oyuncular olacak. Hedeflerimize uygun bizi ileriye taşıyacak oyuncular olacak. Türk veya yabancı olması önemli değil. Bu kulüpte oynayabilecek, bu kulübe, kulübün hedefine yakışacak oyuncular alınacak. Taraftarımızı da mutlu edecek bir şekilde elbette Şampiyonlar Ligi’nde de hedeflerimiz var. Bu hedefe ulaşmaya doğru yol aldıkça ilk önce oyuncularımız mutlu olacaklar ve bu mutlulukları herkese yansıyacaktır” açıklamasını yaptı. 
	İtalyan direktör, kamp başlamadan birkaş futbolcu daha transfer edeceklerini ifade ederek “Bizim isteğimiz ayın 25’ine kadar bütün transferleri bitirmek ama elbette bu kolay değil. Zaten biz Ağustos ayında değil sezon sonunda şampiyon olmak istiyoruz. Bu yüzden de alacağımız oyuncular önemli oyuncular. Bildiğiniz gibi takımda sözleşmesi biten birçok oyuncu var. Birçok transferimiz olacaktır. Bu yüzden de bu konuda dikkatli olmamız gerekir. Uyum içinde doğru transferleri doğru zamanda yapmanız gerekir” diye konuştu. 

	 KJAER: “HERŞEY O KADAR POZİTİF Kİ, ÇOK ETKİLENDİM”  
	Fenerbahçe’nin yeni transferi Simon Kjaer, “Fenerbahçe için İstanbul’a gelip şehri, stadı,antrenman tesislerini gördüğümde taraftarlarla karşılaştığımda tüm bunların hepsinden çok etkilendim. Her şey o kadar pozitif gelişti ki; kısa sürede bu transferle ilgili hiçbir tereddütüm kalmadı. Her şey çok net ve pozitif olduğu içinde biz de buradayız” dedi. 

	 “FARKLI LİGLERDE OYNAMAK BANA ÇOK ŞEY KATTI”  
	Danimarkalı stoper, futbol hayatı ile ilgili ise “Kariyerimde İtalya,Fransa ve Almanya gibi farklı farklı liglerde, farklı şehirlerde ve kültürlerde oynamak elbette bana çok katkı sağladı. Buraya da bu tecrübelerimle geliyorum. Daha ileri gitmek, daha da üst seviyede oynamak için bu tecrübelerim bana faydalı olacak” sözlerine değindi. 

	 “BRUNO ALVES, ÇOK TECRÜBELİ VE ÇOK ÖNEMLİ BİR İSİM”  
	“Yeni takım arkadaşım ve aynı bölgede görev yapacağım Bruno Alves’le milli takımlarda da karşılıklı birçok kez oynadık” diyen Kjaer, sözlerini şöyle sürdürdü: 
	“Ne kadar kaliteli ve deneyimli bir oyuncu olduğunu çok iyi biliyorum. Tüm takım arkadaşlarımla bir arada olmak için sabırsızlanıyorum.Teknik direktörümüz Vitor Pereira ile telefonda konuştuk. Aramızda çok olumlu bir konuşma geçti. Yeni bir yapılanma var ve yeni bir takım kuruluyor ama şunu da unutmamak lazım; Fenerbahçe büyük bir kulüp. Şampiyonluktan başka bir düşüncemiz yok. Şampiyonluk yaşamak her oyuncunun isteğidir. Ben de bunun için buradayım. Kariyerimde yeni bir aşama yapmak kupalar kazanmak ve Şampiyonlar Ligi’nde çok başarılı olmak için buraya geldim. Kupalar kaldırmak için buradayım. Burada, bu hedefler olduğu içinde Fenerbahçe’de olmaktan dolayı çok mutluyum.” 

	 “ŞAMPİYONLAR LİGİ MÜZİĞİNİ DAHA FAZLA DİNLEMEK İSTİYORUM”  
	Fenerbahçe’nin yeni transferi Simon Kjaer, açıklamalarının son bölümünde “Kariyerimde Şampiyonlar Ligi müziğini sahada sadece iki kez dinleme şansım oldu. Bu ben açımdan ciddi için eksiklik. Şampiyonlar Ligi’nde çok ilerlemek istiyoruz. Fenerbahçe formasıyla kendi stadımızda Şampiyonlar Ligi müziği çalarken sahaya çıkmayı sabırsızlıkla bekliyorum. Bu formayla hem şampiyonluklar kazanmak hem de Şampiyonlar Ligi’nde çok sayıda maça çıkmak istiyorum” diyerek sözlerini sonlandırdı.  
