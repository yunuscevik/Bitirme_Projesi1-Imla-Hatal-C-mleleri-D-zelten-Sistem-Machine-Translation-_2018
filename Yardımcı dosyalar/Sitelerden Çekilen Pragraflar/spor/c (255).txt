
	  

	 “ANTALYASPOR’U HAK ETTİĞİ YERE GETİRMEK İSTİYORUM”  

	Sağlık kontrolünün ardından basın mensuplarının sorularını yanıtlayan Çek defans oyuncusu Ondrej Celutska, Başkan Gültekin Gencer’in projelerinden sonra imza atmaya karar verdiğini söyledi. Celutska, “Takıma gelmemde başkan Gültekin Gencer’in çok büyük emeği oldu. Kendisiyle transferim için birebir konuştuk. Başkan bana projelerini anlattı. Antalyaspor’un yeni tesisleri ve yeni bir stadyumu var. Bana da bu projelerden bahsedildi. Bende bu projeler doğrultusunda kendi performansımı göstererek Antalyaspor’u hak ettiği yere getirmek istiyorum” dedi. 

	 “ANTALYASPOR’A MAKSİMUM PERFORMANSIMI VERECEĞİM”  

	Trabzonspor formasıyla Türkiye’de 2 yıldan fazla bir süre top oynadığını da dile getiren çek futbolcu, “Antalyaspor’da top oynayan futbolcularla daha önce konuştuğum için, Antalya şehrini ve Antalyaspor’u çok iyi tanıyorum. Antalyaspor’a sahada maksimum performansımı vereceğim ve eski performansıma inşallah ulaşacağım” şeklinde konuştu. 

	 “MUTLU OLABİLECEĞİMİ DÜŞÜNDÜĞÜM İÇİN GELDİM”  

	Antalyaspor’a mutlu olabileceğini düşündüğü için geldiğini de sözlerine ekleyen deneyimli futbolcu Celutska, “Ben buraya gelirken daha önce kararımı vermiştim. Antalya şehrinin ne kadar iyi bir şehir olduğunu, Antalyaspor’un ne kadar arzulu bir takım olduğunu düşünerek gelmiştim. Ben de inşallah taraftara iyi oynayan bir Celutska izletebilirim” ifadelerini kullandı.  
