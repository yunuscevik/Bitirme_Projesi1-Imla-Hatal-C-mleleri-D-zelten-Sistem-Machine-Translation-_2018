 
							
							
												
						 Yeşil kırmızılı yönetim, 1 yıllık daha opsiyonlu sözleşmesi bulunan başarılı çalıştırıcıyla 3 yıllığına kesin olarak anlaştı. Pınar Karşıyaka'nın tarihindeki 5 kupadan 3'ünü kazanan, son 1 yılda hem Türkiye Kupası, hem Cumhurbaşkanlığı Kupası, hem de ligde şampiyonluk kupasını havaya kaldıran Sarıca, hafta içinde resmi sözleşme imzalayacak.  Ufuk Sarıca yönetiminde yeni sezonda hem yine zirve mücadelesi verip hem de ilk kez katılmaya çok yaklaştığı Euroleague'de boy göstermeyi hedefleyen Pınar Karşıyaka, sezon öncesi son provayı yine Anadolu Efes'le yapacak. Yeşil kırmızılılar, bu sezon Türkiye Kupası'nı kazanan rakibiyle üst üste 2'nci defa Cumhurbaşkanlığı Kupası'nı kazanmak için ekim ayındaki finalde karşılaşacak. Pınar Karşıyaka, Efes'i 2014 Türkiye Kupası finali ve bu sezon lig finalinde geçerek dev kupalara uzandı.    TRANSFER BAŞLIYOR  Türkiye şampiyonu Pınar Karşıyaka, iç transfer görüşmelerine hemen başlayacak. Yeşil kırmızılı ekibin yıldızlarından Dixon'un adı Galatasaray  ve Fenerbahçe , Diebler'in adı Anadolu Efes, Palacios'un adı ise Armani Milano'yla anılıyor. Strawberry, Rus takımlarıyla temasta. Gabriel'in NBA Yaz Ligi'nde şansını denemesi bekleniyor.   Yerlilerde verim alınamayan isimlerle yollar ayrılacak. Pınar Karşıyaka'da 2013-14 sezonunda forma giydikten sonra bu sezon Panathinaikos'ta oynayan Uruguaylı pivot Batista'nın yönetimle dirsek temasında olduğu öğrenildi. Batista, Karşıyaka Euroleague'de oynarsa dönmek istiyor.     							
						
							
						
						
							