 
							
                      	  Stat:  Ulusal  Hakemler:  Howard Webb, Michael Mullarkey, Darren Cann (İngiltere)  Kolombiya:  David Ospina, Cristian Zapata, Mario Yepes, Juan Zuniga, Pablo Armero (Dk. 72 Santiago Arias), Abel Aguilar (Dk. 79 Alexander Mejia), Carlos Sanchez, James Rodriguez, Juan Cuadrado, Victor Ibarbo (Dk. 53 Juan Quintero), Teofilo Gutierrez  Fildişi Sahili:  Boubacar Barry, Didier Zokora, Souleymane Bamba, Serge Aurier, Arthur Boka, Die Serey (Dk. 73 Mathis Bolly), Ismael Tiote, Yaya Toure, Gervinho, Max Gradel (Dk. 67 Salomon Kalou), Wilfried Bony (Dk. 60 Didier Drogba)  Goller:  Dk. 64 James Rodriguez, Dk. 70 Juan Quintero (Kolombiya), Dk. 73 Gervinho (Fildişi Sahili)  Sarı kartlar: Dk. 55 Didier Zokora, Dk. 90 Ismael Tiote (Fildişi Sahili)   C Grubu'nun ikinci maçları, Kolombiya ile Fildişi Sahili arasındaki mücadeleyle başladı. İlk maçlarında üçer puan alan iki takım, Brezilya'nın başkenti Brasilia'daki Ulusal Stadyum'da karşılaştı.  İki ekibin de yüksek tempolu oynadığı ilk yarının 7. dakikasında tribünlerden sahaya atılan futbol  topu şeklindeki balon nedeniyle oyun kısa süreliğine durdu.  Kolombiya'nın 28. dakikada geliştirdiği atakta, Rodriguez'in sol kanattan yaptığı ortayla altı pasta kaleci Barry ile burun buruna gelen eski Trabzonsporlu forvet Gutierrez, topu ıskaladı ve auta gönderdi.   Fildişi Sahili ilk tehlikeli atağını 31. dakikada geliştirdi. Defansın sağından hücuma çıkan Aurier, Yepes'i geçip şutunu çekti ama Kolombiya file bekçisi Ospina, gole izin vermedi. İlk yarı golsüz sona erdi.  59. dakikada ceza sahasının sağında topla buluşan Kolombiyalı Cuadrado, rakibini çalımlayarak altı pasa doğru sokuldu. Cuadrado'nun dar açıdan yaptığı vuruşta top üst kale direğinden döndü.  64. dakikada Cuadrado'nun soldan kullandığı köşe vuruşunda topa kafayı vuran Rodriguez, Kolombiya'yı 1-0 öne geçirdi.  Kolombiya'nın 70. dakikada geliştirdiği ani atakta, Gutierrez'in pasıyla kaleci Barry ile karşı karşıya kalan Quintero, farkı 2'ye çıkardı: 2-0  Fildişi Sahili'nin farkı bire indirmesi 3 dakika sürdü. 73. dakikada sol kanatta iki rakibinin arasından geçerek ceza sahasına giren Gervinho, üçüncü savunma oyuncusunu da çalımlayarak sağ ayağıyla şutunu çekti. Yakın direğe giden top, kaleci Ospina'nın müdahalesine rağmen filelerle buluştu: 2-1  Golü bulduktan sonra baskıyı artıran Fildişi Sahili, kalan süredeki hücumlardan boş dönünce, karşılaşma Kolombiya'nın 2-1 üstünlüğüyle tamamlandı.  Puanını 6'ya çıkaran Kolombiya, gruptan çıkma yolunda büyük avantaj yakaladı.  
						
							