
	European Basketball Seniors Association - Avrupa Veteranlar Basketbol Birliği - ESBA tarafından ilk kez düzenlenen 1. Avrupa Veteranlar Basketbol Şampiyonası, 10 ülkeden 39 takım ve 418 sporcunun katılımı ile 13-20 Haziran 2015 tarihleri arasında Gloria Sports Arena'da düzenleniyor. Bir hafta devam edecek basketbol şöleninde, 11 ayrı yaş kategorisinde toplam 83 karşılaşma yapılacak. Şampiyona, 20 Haziran 2015 tarihinde düzenlenecek final müsabakası ile son bulacak. 

	 ÜNLÜ SPOR ADAMLARI GLORIA SPORTS ARENA'DA  

	Deneyimli sporcuların katılımı ile Gloria Sports Arena'da gerçekleşmekte olan şampiyonayı, Euroleague Hakem Direktörü Costas Rigas, FIBA Spor Direktörü Carl Jungebrand, Adriyatik Basketbol Ligi - ABA Liga CEO'su Roman Lisac gibi ünlü spor adamları takip ediyor. 

	Litvanya-Vilnius merkezli olarak 2 sene önce kurulan ESBA tarafından, geçtiğimiz yıl 1. Avrupa Veteranlar Basketbol Şampiyonası düzenleme kararı almış ve organizasyonun profesyonel ve amatör sporculara 50'den fazla branşta spor yapma imkanı sağlayan modern spor kompleksi Gloria Sports Arena'da yapılması kararlaştırılmıştı. 

	 İLK KEZ GLORIA SPORTS ARENA'DA  

	Daha önce birçok uluslararası spor organizasyonuna ev sahipliği yapan Gloria Sports Arena'da gerçekleşen açılış seremonisinde izleyici ve sporculara seslenen ESBA Başkanı Ramouldas Brazauskas, Türkiye'de Gloria Sports Arena'nın olağanüstü atmosferinde 1. Avrupa Veteranlar Basketbol Şampiyonası'nı gerçekleştirmekten ötürü çok memnun olduklarını belirtti. 
