

  
    
      
       
     
	Arjantin'de yayın yapan America TV, geçen yıl hayatını kaybeden Arjantin Futbol  Federasyonu Başkanı Julio Grondona'nın korkunç itiraflarını yayınladı. 1979'dan ölümüne kadar Arjantin'de federasyon  başkanlığı görevini yürüten Grondona, telefon konuşmalarında şike, yolsuzluk  ve rüşvet  olaylarını anlatıyor. Grondona, bir konuşmasında 1964 yılında Independiente  Kulübü başkanı iken, Libertadores Kupası'nda iki yardımcı hakemi satın aldığını ve Pele 'li Santos ile oynadıkları yarı final  maçını iki ofsayt golüyle 3-2'nin rövanşında 2-1 kazandıklarını anlatıyor. Grondona, "O maçın hakemi Hollandalı Leo Horn'du. Onu yendim. İki yardımcısını satın aldığımdan haberi bile yoktu" diyor. 
	 
	Grondona, ayrıca federasyon başkanı iken Lanus  başkanı ile bir oyuncunun dopingli çıkmasını örtbas etmek için pazarlık yapıyor. 
	 
	Grondona bir diğer konuşmasında ise, Arjantin'de art  arda küme çıkan Estudiantes  de San Luis'i açıkça desteklediğini ve aldıkları sonuçların arkasında kendisinin olduğunu da itiraf  ediyor. 
	 
	Arjantin Futbol Federasyonu Başkanı Grondona, 2013  yılında Libertadores Kupası'nda Boca Juniors  karşısında vermediği goller, penaltılar ve faullerle Corinthians 'ı adeta doğrayan FIFA  kokartlı hakem Carlos  Amarilla'nın şike yaptığını da doğruluyor. Grondona, bir federasyon yetkilisiyle telefon konuşmasında, "Ben sana bir şey söyleyeyim mi, Boca Juniors'un son yıllardaki en iyi transferi hakem Carlos Amarilla'dır. Onu satın aldılar" diyor. 
	 
	Grondona'nın bir diğer skandal konuşmasında ise 2013'te Libertadores Kupası çeyrek finalinde iki Arjantin ekibi Boca Juniors ile Newell's arasındaki maçlara ayarlanmış hakemler Mauro Vigliano ve German Delfino'nun atanma işini organize ediyor.  
	 
	 "FİNALİ KAYBEDİN DEDİ" 
	  
	Arjantinli futbol efsanesi Armando Diego Maradona  da yayını yapan televizyona canlı bağlantı yaparak Grondona ile ilgili şok açıklamalarda bulundu. Maradona, penaltılarla Almanya'ya  kaybettikleri 1990 Dünya Kupası  finalinde Grondona'nın şike yaptığına yemin etti. Maradona, "Çocuklarımın üzerine yemin ediyorum. Bizim yanımıza gelip, 'Bu kadar yeter geleceğimiz yere kadar zaten geldik. Finali kaybedin' dedi. Ben de küfürler savurup onu kovdum" ifadesini kullandı. 
	 
	 NTV  
	  
  
 
