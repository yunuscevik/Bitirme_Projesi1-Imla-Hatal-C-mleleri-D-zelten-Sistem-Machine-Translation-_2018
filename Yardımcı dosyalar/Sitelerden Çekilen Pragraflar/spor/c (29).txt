 
							
							
												
						 Binlerce bisikletlinin katıldığı Kıtalararası İstanbul  Bisiklet Gezisi saat 10.00'da Lütfü Kırdar Kongre Merkezi'nin önünden başladı. Buradan, Mecidiyeköy-Balmumcu-Boğaz Köprüsü, Beylerbeyi-Üsküdar-Harem istikametinde pedal çeviren bisikletliler, Kadıköy Meydanı'na ulaştı.    "BU BİR SEVDA, BİR TUTKU"  Bisikletliler, 7'den 70'e toplu bir şekilde hareket ederek keyifli bir etkinlik gerçekleştirdiklerini belirtti. Bir bisikletli  ilk defa Boğaziçi Köprüsü'nden bisikletle geçtiğini kaydederek, "Daha önce otobüsle geçmiştim tabi ki. Gayet güzel ve zevkliydi. Herkese tavsiye ederim" dedi. Diğer bir bisikletli ise "Bu bir sevda, bir tutku" şeklinde konuştu.       "KISA MESAFEDE BİSİKLET KULLANALIM"  Bisikletliler Derneği Genel Başkanı Murat Suyabatmaz, Dünya Çevre Günü için Türkiye'deki en büyük konvoyu yaptıklarını belirterek, "10 bin araçlık bir konvoy olduk. Tam 10 bin çevreci araç, 10 bin bisikletli bir araya gelip Taksim'den Kadıköy'e pedal çevirdik. İstanbul'un keyfini çıkardık. 25 kilometre geze geze 1,5 saat sürdü. Burada amaç Dünya Çevre Günü için en büyük çevre konvoyunu yaratıp farkındalık yaratmak. Çevre için her birimiz bir damla zarar yaratıyoruz, araç kullandıkça karbon salıyoruz ama bunun farkında değiliz. 7 milyar bilinçlenir, farkında olur ve gereksiz yere kısa mesafede araç kullanmazsa 7 milyar insan çok şey değiştirebilir. Vermek istediğimiz amaç, lütfen çevre için verdiğimiz zararların farkında olalım. Mümkün olduğunca kısa mesafede bisiklet kullanalım" diye konuştu.      							
						
							
						
						
							