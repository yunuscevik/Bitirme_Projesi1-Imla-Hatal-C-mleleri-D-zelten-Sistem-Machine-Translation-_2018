
                    İSTANBUL 
                   - GS TV'ye açıklamada bulunan Sabri Sarıoğlu, uzun yıllardır 
                    Galatasaray 
                  'da forma giydiğini belirterek, "Beni ben yapan Galatasaray camiasında, formasını giymekten onur ve gurur duyduğum camiada yine oynama fırsatı bulmaya devam ediyorum. Bu beni çok mutlu ediyor. A takımda 13-14 senedir olduğum için imzayı atarken rahattım. Sözleşmem 1+1 yıl olarak gözüküyor ama benim yıla ihtiyacım yok. Aramızda gönül bağı var. Ben doğup büyüdüğüm camiada devam etmekten çok gurur duyuyorum" diye konuştu. 
Tecrübeli futbolcu, sözleşme konusunda hiçbir sorun yaşamadıklarını dile getirerek, "Kriz çıkardığım yönünde 
                    haberler 
                   çıktı. 'Yok parasında indirime gidecekmiş, yok kaptanlık kriziymiş...' Bakın ben dün sabah kulübe geldim. efsane kaptanımız Cüneyt Tanman'ın yanına gittim ve görüşmemiz 5 dakika sürdü. Hiçbir zaman ben Galatasaray ile uzun süren pazarlıklar yapmadım. Hiçbir konuda pürüz çıkmadı" ifadelerini kullandı. 
Sabri Sarıoğlu, takım kaptanlığı konusunda sorun yaratacak bir kişi olmadığını vurgulayarak, şunları kaydetti: "Bunu sorun yapacak olsam, geçen seneki performansımı görüyorsunuz, bu kadar iyi oynayabilir miydim? Ayrıca hocam şans verir miydi? Sözleşmem uzatılır mıydı? Bunların hepsi yalan, asılsız haberler. Ben efendiliğimle, duruşumla, sessizliğimle durdukça onlar yazmaya devam ediyor. Ben kimseye hukuki bir süreç yaşatmayacağım. Vicdanlarıyla baş başa bırakıyorum. Benim için sorun yok. Olsaydı Galatasaray'da devam etmezdim. Benim için hiçbir sorun yok. Ben Galatasaray'ın oyuncusuyum, işçisiyim. Hocamız ve yönetimimiz tarafından verilen kararlara saygı duymak zorundayız. Asılsız haberler yapılmasın. Zaten Galatasaray taraftarları da bunlara inanmıyor." 
Tecrübeli futbolcu, eşinin dedesinin vefatı sebebiyle Selçuk İnan'ın düğün törenine katılmadığını dile getirerek, "Cenazemiz olduğundan gelemeyeceğimi hem Selçuk'a hem de düğünü yapan organizatörlere söyledim. Bu konuda haber yapanlar arayıp, sorsalardı doğrusunu öğrenirlerdi. Tekrardan Galatasaray camiasına hayırlı olsun. Galatasaray'da oynamaktan, bu formayı giymekten onur ve gurur duydum. Onur ve gurur duymaya devam edeceğim" diye konuştu. (AA)  