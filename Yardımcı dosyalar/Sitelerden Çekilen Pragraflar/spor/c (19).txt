 
							
							
												
						 Kulüpten yapılan açıklamaya göre, 40 milyon liranın üzerinde bir yatırımla Üsküdar Bağlarbaşı'nda yapımı süren spor  kompleksinin, hafriyat ve kazı işlemleri sona erdi. Yaklaşık 7,5 hektarlık bir alan üzerinde kurulan yapı, destek betonlamasının ardından temelin atılmasıyla yükselmeye başladı. Toplamda 33 bin 300 metrekare alana sahip kompleksin, gelecek yılın ağustos ayında hizmete girmesi planlanıyor.    Dokuz kat olarak inşa edilen VakıfBank Spor Sarayı'nda, çok amaçlı spor salonu, iki voleybol antrenman salonu, 6 kulvarlı yarı olimpik yüzme havuzu, basın çalışma merkezi, cimnastik salonu, konferans salonu, kamp merkezi, serbest spor alanları, fitness ve spa merkezi, sauna, hamam ve buhar odaları, restoran ve kafeterya, çocuk oyun alanları, bağımsız iş yerleri ve 250 araçlık kapalı otopark bulunacak.  VakıfBank Spor Sarayı, tamamlanmasının ardından başta voleybol olmak üzere tüm salon sporları, yüzme, cimnastik, masa tenisi ve dövüş sporlarında faaliyet gösteren takım ve sporculara ev sahipliği yapacak. Kompleks, sporcuların yanı sıra halkın kullanımına da açık olacak.  VakıfBank Bayan Voleybol Takımı'nın, 2016-2017 sezonundan itibaren Türkiye Ligi ve Avrupa şampiyonlar ligi  maçlarını bu salonda oynaması bekleniyor.  							
						
							
						
						
							