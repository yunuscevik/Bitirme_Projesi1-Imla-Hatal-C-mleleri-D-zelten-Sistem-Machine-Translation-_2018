
	Adı daha önce sık sık A Milli Basketbol Takımı ile yaşadığı sorunlarla anılan 23 yaşındaki başarılı basketbolcu Enes Kanter, FIBA Erkekler Avrupa Basketbol Şampiyonası'nda mücadele edecek olan Milli Basketbol Takımı aday kadrosuna alınmadı. NBA Draft’ında seçildikten sonra Milli Takım ile beraber Eurobasket 2011’de forma giyen genç yıldız Enes Kanter, 2013 Eurobasket Elemeleri öncesi 2012 yılında milli takım kampına mazeret göstermeden katılmayacağını bildirmişti. NBA’de Oklahoma City Thunder forması giyen başarılı basketbolcu, o dönemde birçok kişi tarafından eleştirilere maruz kalmıştı. ‘Milli formayı giymek istemiyor’ eleştirilerinin üzerine genç basketbolcunun babası Mehmet Kanter ise, o dönemde Kanter’in milli takım kampına katılmamasının görevden kaçma gibi bir anlam taşımadığını ve Kanter Ailesi'nin daha uzun yıllar onurla bu aziz vatana hizmet vereceğinden kimsenin şüphesinin olmaması gerektiğini vurgulamıştı. 

	 “VATAN HAİNİ DEĞİLİM”  
	Enes Kanter, yaptığı açıklamalarda milli takımı sevmeyen, milli duyguları olmayan bir Enes portresi çizildiğini belirtmişti. İşin vatan hainliğine kadar gittiğini belirten Enes, gerçekleri ortaya çıkaracağını söylemişti. Milli Takım Başantrenörü Ergin Ataman ile aralarında sorun olduğu iddia edilen başarılı basketbolcu, FIBA Erkekler Avrupa Basketbol Şampiyonası'nda mücadele edecek olan A Milli Basketbol Takımı’nın aday kadrosuna alınmadı. 
	Resmi Twitter hesabından paylaşımda bulunan Enes Kanter, Milli Takım’a çağrılmayı heyecanla beklediğini belirtmişti. Çağrılırsa kendisine güvenenleri mahbup etmeyeceğini yayınladığı mesajlar ile belirten başarılı basketbolcuya birçok ünlü spor adamı ve taraftar da destek olmuştu. A Milli Takım kadrosuna alınmayan Enes Kanter’in önümüzdeki dönemde milli takımda olup olmayacağı ise merak konusu. 

	 KAAN ÜLKER   
	  
