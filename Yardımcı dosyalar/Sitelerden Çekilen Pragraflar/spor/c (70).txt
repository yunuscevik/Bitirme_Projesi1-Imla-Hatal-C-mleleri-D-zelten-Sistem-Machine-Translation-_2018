

  
    
      
       
     
	Kadıköy Şükrü Saraçoğlu Stadı'nda düzenlenen şampiyonluk  kutlamasında Genç Fenerbahçeliler (GFB) kurucusu Sefa Kalya 'ya hakaret ettiği gerekçesiyle Aziz Yıldırım 'ın yargılandığı davada beraat kararı verildi. 
	  
	AZİZ YILDIRIM: İÇİNDE ALEX SÖZCÜĞÜ DE BULUNAN SLOGAN ATTILAR  
	 
	Anadolu 49. Asliye Ceza Mahkemesi'ndeki duruşmaya 4 aydan 2 yıl 8 aya kadar hapsi istenen Aziz Yıldırım ve taraf avukatları katıldı. Duruşmada kimlik  tespiti yapılan Yıldırım, inşaat mühendisi olduğunu ve aylık gelirinin 20 bin lira olduğunu söyledi. Geçtiğimiz yıl Mayıs ayında Kadıköy Şükrü Saraçoğlu Stadyumu'nda düzenlenen şampiyonluk kutlamaları sırasında konuşma yaparken bir gruptan sesler geldiğini ifade eden Yıldırım, "Kim olduğunu bilmediğim bir grup  taraftar  içinde Alex sözcüğü de bulunan sloganlar atmaya başladı. Ben de bu durumun hem bir yıl şampiyonlukta emek vermiş sporcularımıza hem de yönetime yönelik protesto  olduğunu düşünüp önce ikaz ettim. Devam ettikleri için de iddianamede geçen sözleri söyledim. Bu sözler Sefa Kalya'nın şahsına yönelik değil. Zaten kendisi de tribünde yokmuş. O gün ki taraftarın mutluluğunu, coşkusunu bozmaya yönelik slogan atan kişilere tepki olarak söyledim. Beraatımı talep ederim" dedi. 
	 
	 SUÇU İŞLEDİĞİ SABİT DEĞİL: BERAAT  
	 
	Mahkeme, Aziz Yıldırım'ın stadyumdaki sözlerinin müşteki Sefa Kalya'ya yönelik söylediğinin belirlenemediğini belirterek, Yıldırım'ın "hakaret" suçunu işlediğinin sabit olmadığı gerekçesiyle beraatına karar verdi. 
	 
	 ATATÜRK FOTOĞRAFINDAKİ EĞRİLİK YILDIRIM'IN DİKKATİNİ ÇEKTİ  
	 
	Bu sırada Mahkeme Hakiminin bulunduğu kürsünün üzerinde yazan "Adalet Mülkün Temelidir" ibaresinin üzerindeki Atatürk fotoğrafının yamuk durması Yıldırım'ın dikkatini çekti. Yıldırım, fotoğrafı işaret ederek "Yalnız yamulmuş, düzeltelim" dedi. Bunun üzerine Hakim  mübaşire "Yamuksa düzeltelim" diye talimat verdi. 
	  
	İDDİANAMEDEN  
	 
	Anadolu Cumhuriyet Başsavcılığı tarafından hazırlanan iddianamede, Sefa Kalya'nın suç  duyusuna yer verilerek söz konusu suç duyurusunda Yıldırım'ın birden fazla kanal tarafından canlı olarak yayınlanan konuşmasını kesip GFB'nin olduğu tribüne dönerek, "Terbiyesizlik etmeyin, sizi bir daha stada sokmam, terbiyesizler, paralı köpekler, bu kadar da ağır hakaret ediyorum" dediği anlatıldı. İddianamede, Yıldırım'ın sarf etmiş olduğu sözlerin Müşteki Kalya'nın onur, şeref ve saygınlığını rencide edecek nitelikte olduğu kaydedildi. Yıldırım hakkında "Hakaret" suçundan 4 aydan 2 yıl 8 aya kadar hapis cezası  istemiyle Anadolu Asliye Ceza Mahkemesi'ne dava açıldı. 
	 
	 Arzu KAYA, İstanbul  DHA 
	  
  
 
