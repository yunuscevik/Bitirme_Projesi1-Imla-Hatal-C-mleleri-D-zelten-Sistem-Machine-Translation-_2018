
	Transfer yasağı nedeniyle sezon öncesi transfer yapamayan ve mevcut oyuncularla lige devam etmek zorunda kalan Mersin İdmanyurdu, iç transfere hızlı başladı. Bu kapsamda sözleşmesi sona eren savunma oyuncusu Mitrovic ile yeniden anlaşan kırmızı-lacivertliler, Sırp oyuncu ile 1 yıllık sözleşme imzaladı. Kulüp binasındaki imza töreninde konuşan Mersin İdmanyurdu Futbol Şube Sorumlusu Ahmet Serttaş, yaklaşık 2,5 yıldır takımda forma giyen Mitrovic ile yeniden anlaşarak sözleşmesini 1 yıl daha uzattıklarını söyledi. Mitrovic'in Mersin İdmanyurdu forması altında çok başarılı maçlar çıkardığını ifade eden ve takıma büyük faydaları dokunan bir oyuncu olduğunu dile getiren Serttaş, "İnanıyorum ki, bu başarısını önümüzdeki dönem daha da yukarılara taşıyarak devam ettirecektir" dedi. 

	Transfer yasağından dolayı iç transfer görüşmelerini hızlı bir şekilde tamamladıklarını belirten Serttaş, geçen yılki kadroyu korumaya çalıştıklarını ve büyük oranda anlaştıklarını dile getirerek, sadece Servet Çetin ve Sinan Kaloğlu ile henüz bir görüşmelerinin olmadığını, onlarla da önümüzdeki günlerde görüşerek sorunsuz bir şekilde transfer çalışmalarını tamamlayacaklarını söyledi. 

	Milan Mitrovic ise Mersin İdmanyurdu ile yeniden anlaşmaya vararak kulübünde kaldığından dolayı mutlu olduğunu ifade ederek, önümüzdeki dönem takımının başarısı için elinden geleni yapacağını belirtti. Mitrovic, bir soru üzerine başka teklifler aldığını ama tercihini Mersin İdmanyurdu'ndan yana kullandığını da sözlerine ekledi.  

	 HÜSEYİN KAR 
	MERSİN   
