
	Fenerbahçe’nin 31 yaşındaki tecrübeli defans oyuncusu Bekir İrtegün, takımdan ayrıldığını açıkladı. Sosyal medya hesabı üzerinden açıklamalarda bulunan Bekir, “Spor kamuoyu ve sevgili Fenerbahçe Ailesi’ne; 
	Biz futbolcular bu tür vedaların her an olabileceğini bilerek ancak hiç olmayacağını düşünerek yaşarız. İşte o günlerden biri bugün, 2009-2010 sezonunda formasını giymeye başladığım Fenerbahçe’den ayrılıyorum" ifadelerini kullandı. 

	 “İNSANLIK DIŞI SALDIRIDA…”  
	"6 yıl boyunca Fenerbahçe formasını gurur ve onurla taşıyarak daima elimden geleni yaptım" diyerek veda konuşmasına devam eden Bekir İrtegün, sözlerine şöyle devam etti: 
	"2009’da Süper Kupa’da, 2011’de Şampiyonluk Kupası ve hemen ardından yaşadığımız 3 Temmuz sürecinde ki; bu süreçten beklenenin aksine tüm camianın kenetlenmesiyle güçlenerek çıktığımızda, 2012’de Türkiye Kupası’nda, UEFA’da yarı final yolunda, 2013’te Türkiye Kupası’nda, 2014’te bitime haftalar kala lig şampiyonluğunu kazandığımızda, bu sezon şampiyonluğun en büyük adayı olarak Rize maçı dönüşü takım otobüsümüze düzenlenen insanlık dışı saldırıda dahi aklımda sadece takım arkadaşlarımı ve kendimi ‘başarıya’ motive etmek, bizi tribünde, evinde, yolda, kaldırımda kısacası her platformda destekleyen taraftarımızı mutlu etmek vardı. Yaşanan onca hadisede birazcık dahi katkım olduysa ne mutlu bana. 
	Sonuç ne olursa olsun formayı terlettiğimiz müddetçe bizi yalnız bırakmadınız. Yeni Malatya dönüşü Antalya’da da vardınız, Lizbon dönüşünde de, gecenin bir vakti Sabiha Gökçen’de de. Her birinize anlayışınız, sabrınız ve desteğiniz için yürekten şükranlarımı sunarım. 
	Beni bu kulübe kazandıran Sayın Başkan ve yönetim kuruluna, birlikte çalışma fırsatı bulduğum tüm hocalarıma, birlikte forma giydiğim tüm takım arkadaşlarıma, kulüp çalışanlarına ve ayrı bir parantez açarak Samandıra’da gecesini gündüzünü bize ayıran tüm personele teşekkür ederim. Hakkınızı helal edin.” 

	 FENERBAHÇE’DE 5 KUPA KALDIRDI  
	2009-2010 sezonu başında sarı-lacivertli ekibe imza atan İrtegün, Fenerbahçe formasıyla 154 resmi karşılaşmaya çıktı. Bu karşılaşmalarda 9 kez gol sevinci yaşayan Bekir, takımıyla 5 kez de kupa kaldırma başarısı gösterdi. 
	  

	 MESUT ALAN   
