
	PTT 1. Lig için iyi bir kadro oluşturmaya çalışan Yeni Malatyaspor’un transferde izleyeceği yol haritası belirlendi. İç transferi bitirmek için yönetimin oyunculara geçen sezondan kalan ödemeleri yapması gerekirken, 2 milyon TL'ye yakın bir sıcak para bulması gereken Başkan Gevrek, bu paranın bulunması halinde mevcut oyuncularla hem geçen sezonun hesabını hem de gelecek sezonun anlaşmasını yapacak. 
	TFF’den gelecek ilk taksit bu konuda yönetimin en çok güvendiği para kaynaklarından biri olarak öne çıksa da 26 Haziran’da yapılacak Türkiye Futbol Federasyonu (TFF) Genel Kurulu şimdilik federasyondan alınacak payın önünü tıkıyor. Bu süre zarfında kadro oluşturma konusunda geç kalmak istemeyen kulüp, transfer komitesiyle dış transferde yol kat etmek istiyor. 

	Kulüp Başkanı Adil Gevrek, sportif direktör Ali Ravcı ve teknik direktör Yücel İldiz üçlüsünün bilgisi dahilinde yapılan görüşmelerde transferde izlenecek yol haritasının da belirlendiği ifade edildi. Spor Toto Süper Lig’de yabancı sınırlamasının kaldırılması ve PTT 1. Lig'de de 10 oyuncunun transfer edilebilmesi hakkının doğması durumu, birçok Süper Lig oyuncusunu alt liglere yönlendirecek. Süper Lig’de oynayan yerli yıldızların bir çoğu kendilerinden daha düşük maliyetli yabancı oyunculardan dolayı boşta kalınca PTT 1. Lig takımlarının kıskacına girecek. Yeni Malatyaspor'un da bu şekilde boşta kalacak Süper Lig oyuncularına yöneleceği belirtildi. 

	Şu ana kadar kadrosuna sadece Azad Filiz’i katan sarı-kırmızılılar, 1 Temmuz’da başlayacak kamp öncesi kadrosuna en az 5 ya da 6 ismi katmayı planlıyor.  

	 MEHMET TÜREL  
	  
