
	Pınar Karşıyaka, Türkiye Basketbol Ligi Play-off final serisi 5. maçında Anadolu Efes’i 85-71 mağlup ederek, seride durumu 4-1’e getirdi ve 2014-2015 sezonunun şampiyonu oldu. 
	Türkiye Basketbol Ligi’nin (TBL) 2014-2015 sezonunun şampiyonu Pınar Karşıyaka oldu. Normal sezonu 4. sırada tamamlayan İzmir ekibi, Play-off müsabakaları çeyrek final mücadelesinde Banvit ile eşleşti. Rakibini 87-79 ve 70-66 ve 90-79’luk skorlarla mağlup eden Karşıyaka, yarı final karşılaşmasında normal sezonu zirvede tamamlayan Fenerbahçe Ülker’in rakibi oldu. Sarı-lacivertli ekibi 3-1’lik seri ile eleyen İzmir temsilcisi, finalde Anadolu Efes ile eşleşti. 

	 28 YIL ARADAN SONRA ŞAMPİYON  
	İstanbul’da oynanan ilk karşılaşmada Anadolu Efes, rakibini 95-92 mağlup ederek, seride 1-0 öne geçti. İkinci mücadelede ise Anadolu Efes’i tek sayı farkla mağlup etmeyi başaran Karşıyaka, durumu eşitledi. İzmir ekibi, sahasında oynadığı 3. ve 4. müsabakalarda ise rakibine şans vermedi. Seriyi 3-1’e taşıyan Ufuk Sarıca’nın öğrencileri, Abdi İpekçi Arena’da oynanan serisinin 5. maçında Efes’i 85-71 mağlup ederek 28 yıl aradan sonra şampiyonluğunu ilan etti. 

	 BÜYÜK COŞKU YAŞANDI  
	Karşılaşmanın bitiş düdüğünün ardından Pınar Karşıyakalı oyuncular ve taraftarlar büyük coşku yaşadı. Karşılaşma boyunca takımlarına büyük destek veren Karşıyakalı taraftarlar, son düdüğün ardından ‘şampiyon’ tezahüratları ile Abdi İpekçi Spor Salonu’nu inletti. 

	Play-off final serisinde Anadolu Efes ile Pınar Karşıyaka arasında oynanan karşılaşmaların sonuçları şöyle: 
	(1. maç) Anadolu Efes 95-92 Pınar Karşıyaka 
	(2. maç) Anadolu Efes 85-86 Pınar Karşıyaka 
	(3. maç) Pınar Karşıyaka 71-65 Anadolu Efes 
	(4. maç) Pınar Karşıyaka 91-88 Anadolu Efes 
	(5. maç) Anadolu Efes 71 - 85 Pınar Karşıyaka 

	SALON: Abdi İpekçi 
	HAKEMLER: Recep Ankaralı xx, Fatih Arslanoğlu xx, Sinan İşgüder xx 
	ANADOLU EFES: Doğuş xx 4, Cedi Osman xx 8, Perperoglou xxx 18, Birkan x 5, Saric xx 3, Lasme xx 11, Cenk x, Janning xx 5, Heurtel xx 14, Deniz x 3 
	BAŞANTRENÖR: Dusan Ivkovic 
	PINAR KARŞIYAKA: Palacios xxxx 22, Barış x 5, Strawberry xxx 19, Dixon xxx 13, Erkan xx 2, Kenny Gabriel xx 12, Diebler xx 12, Soner x 
	BAŞANTRENÖR: Ufuk Sarıca 

	1. PERİYOT: 24-24 
	DEVRE: 38-41 (Pınar Karşıyaka lehine) 
	3. PERİYOT: 50-67 (Pınar Karşıyaka lehine) 
	5 FAUL ALANLAR: Saric (Anadolu Efes), Strawberry (Pınar Karşıyaka) 

	MESUT ALAN - MEHMET ŞİRİN TOPALOĞLU  
