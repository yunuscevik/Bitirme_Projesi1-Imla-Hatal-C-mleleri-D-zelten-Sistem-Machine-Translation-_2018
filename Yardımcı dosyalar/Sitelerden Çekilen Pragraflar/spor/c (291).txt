
	Antalyaspor Kulübü Derneği Divan Kurulu'nda söz alan başkan Gültekin Gencer, gelecek yılın takımını kurmak için çalıştıklarının altını çizdi. Gelecek hafta kamptan önce en az 5 futbolcuya imza attıracağını kaydeden Gencer, "Hepsinin mevkileri bellidir. Yusuf Şimşek’in istediği mevkiler doğrultusunda. 2 tane stoper, 1 kaleci, 2 tane de kanat ve santrfor arkası olmak üzere oyuncu transferlerimiz hazır. Hepsi haftaya kamptan önce gelerek imza atacak" dedi. 

	Eto’o'nun ve Ronaldinho transferi hakkında da konuşan Gencer, "Yanlış bir şey yapıyorsak söyleyin şu an iptal edelim. Bu kulübü başkan olarak devraldığım gün, seyirci ortalaması bir önceki sezonun bin 250 kişiydi. Bir takım transferlerle 7 bin kombine sattık, Süper Lig’de ilk yılımızda. Gelen 3 bin kişidir, 4 bin kişidir ayrı mesele. Devre arasındaki Galatasaray’ın katıldığı turnuvada stat ful çekti. Ama kendi maçlarımızda bu seyirciyi yakalayamıyoruz. Bana soru soran kişilere Passolig’in var mı? Antalyaspor maçına gittin mi? Ben hiçbir zaman dönemsel başkan olmadım. Dönemsel Antalyasporlu olmadım. Her zaman Antalyaspor’un yanında olmadım. Kişilere dayanan destekçi olmadım" diye konuştu. 

	 "TÜRKİYE'NİN EN İYİ TAKIMLARINDAN BİRİYDİ"   
	Antalyaspor’un PTT 1. Lig’den ilk iki de çıkması gerektiğini belirten Gencer, sözlerini şöyle sürdürdü: 
	"Türkiye’nin en iyi takımlarından biriydi ama çıkmadı. İyi ki de ilk iki çıkmadı. İnanın ilk ikide çıkmadığına sevindim. Bu takım küme düştü, çok üzüldüm, ömrümü bitirdim. Ama Play-off’a kadar gelip Spor Toto Süper Lig’e çıktığı zaman benden mutlusu yoktu. Çünkü şehirde kaybolan Antalyasporlu ruhu biranda ortaya çıktı. Final maçına 35 otobüsü yönetim kurulu hazırladı. 15’inde parasını yönetim kurulu cebinden verdi. Yönetimin katkısını nasıl ağladığını biz biliyoruz. Takımla ilgili hem vergi ödenmesi gereken primleri ödedik. Fornezzi final masasında kaleye geçti biz biliriz. Sadece final maçına gelmekle olmuyor." 
	Takımın Play off’tan Süper Lig’e çıkarken büyük bir kenetlenme ve heyecan yaşandığını aktaran Başkan Gencer, "Bu doğrultuda şehir hazır ayağa kalkmışken, şehri daha çok ayağa nasıl kaldırabiliriz, düşünmeye başladık. Benim 1 buçuk ay önceki projemdi. Şampiyon olursak 'Ronaldinho’yu Antalya’ya getirelim, dünya kulübü olalım' dedim. Bunu şampiyonluk maçına giderken Antalya Büyükşehir Belediye Başkanı Menderes Türel ile paylaştım, herkes güldü. Şimdi görüyoruz, Ronaldinho kulübü ile sözleşmesini fesih etti. Tesadüf değildir herhalde bir takım şeyler. Olmayacak diye de bir şey yoktur" ifadelerini kullandı. 
	Bu transferleri gerçekleştirirken Antalyaspor’un kasasından bir lira para çıkmayacağının altını çizen Gencer, "Bir lira para çıkarsa da ben yokum' dedim. Tamamen sponsor oluşturup, şehre bir ivme kazandıracaksak, bu şehri şahlandıracaksak, ortalama 20 bin seyirciye takımın oynaması için bu proje ortaya çıktı. Eto’o'nun transferi geldi geçti. Şimdiye kadar açıklamadım. Eto’o'nun Antalyaspor’a maliyeti 3 milyon avrodur. Ne teminat mektubu, ne garanti parası, ne de imza parası vardı. Sadece resmi menajer parası vardır, yıl yıl ödenmek üzere. Eto’o'nun parasının tamamını Levent Aydın ve Emin Gülmez, kendi ceplerinden karşılamayı taahhüt etmişlerdir" dedi. 

	 "YÖNETİM 'GİTSİN" DERSE BİZ GİTMEYE HAZIRIZ"  
	Sözlerini, "Buna rağmen bu transferler yapılamasın diyen varsa, yapmayalım" şeklinde sürdüren Gencer, "Ronaldinho’nun transferine de bizim ayırdığımız bütçe bellidir. Şu anda pazarlık masasına oturacağımız için konuşmamız yanlıştır. Onun da bütçesini, başka 2 sponsorumuz karşılıyor. Bununla yola çıktık. Buna rağmen yapmayalım diyorsanız, yapmayalım. Ben ikisini de alalım demiyorum, 3 isim var. İbrahim Affelay da bekliyor. Bununla gurur duymamız lazım. Eğer bu yönetim gitsin derseniz de biz gitmeye hazırız" diye konuştu. 

	 ETO ÖZEL UÇAKLA ALINACAK  
	Başkan Gencer, Samuel Eto’yu pazartesi günü özel uçakla saat 16.00’da Milano’dan almaya gideceklerini sözlerine ekledi. 

	 RONALDINHO 3 GÜN İSTEDİ  
	Ronaldinho’nun kulübü ile sözleşmesini feshettiğini aktaran Gencer, "Ama malum marka bir oyuncu. Sponsorluk sözleşmeleri de var. Bizden 3 gün süre istedi" dedi.  

	 İSA AKAR  
	  
