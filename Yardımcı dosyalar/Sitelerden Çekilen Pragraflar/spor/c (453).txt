 RADİKAL-  Erkekler Basketbol Ligi final serisinde Anadolu Efes'i 4-1 mağlup eden Pınar Karşıyaka 2014-2015 sezonu şampiyonu oldu. 
                Türkiye 
               Basketbol Ligi play-off final beşinci maçında Anadolu Efes'i 85-71 yenen Pınar Karşıyaka, 1987 den sonra 2 nci kez kupa coşkusu yaşadı.    SALON:  Abdi İpekçi   HAKEMLER:  Recep Ankaralı (xx), Fatih Arslanoğlu (xx), Osman Sinan İşgüder (xx)   ANADOLU EFES:  Doğuş (x) 4, Perperoglou (xxx) 18, Janning (x) 5, Saric (x) 3, Lasme (xx) 11, Cedi (xx) 8, Birkan (x) 5, Heurtel (xxx) 12, Deniz (x) 3   PINAR KARŞIYAKA:  Dixon (xxx) 13, Strawberry (xxx) 19, Diebler (xxx) 12, Erkan (xx) 2, Palacios (xxx) 22, Gabriel (xxx) 12, Barış (xx) 5, Cemal (x), Soner (x), İnanç (x), Yunus (x), Egemen (x)   1. PERİYOT:  24-24   İLK YARI:  38-41   3. PERİYOT:  50-67   5 FAUL:  Saric (35.29) (Anadolu Efes)    28 YIL SONRAKİ ZAFERE 22 OTOBÜSLE ÇIKARMA   Türkiye Basketbol Ligi'nde 28 yıl sonra şampiyonluk coşkusu yaşayan Pınar Karşıyaka'da taraftarlar 
                    İstanbul 
                  'a akın etti. Maçtan önceki gece 22 otobüs Karşıyakalı, tarihi final için yola çıktı. Özel araçlar ve havayoluyla da yüzlerce taraftar Abdi İpekçi 
                    Spor 
                   Salonu'na geldi. Gün boyu İstanbul'u turlayan taraftarlar, İstiklal Caddesi'ni yeşil-kırmızı renklere boyadı.     Karşıyakalılar, Anadolu Efes'e evinde deplasmanı yaşattı. Taraftarın tezahüratlarının önüne geçmek için salonda ses sistemi sonuna kadar açıldı.    Anadolu Efes'in konuk takım için satışa çıkardığı 1500 bileti günler öncesinden bitiren Karşıyakalılar, maç saatine kadar rakibin kontenjanı artırmasını bekledi. Yeşil-kırmızılı taraftarların bir kısmı Efes Fun Card'la ev sahibi takım tribününe girip ardından kendi taraftarlarıyla buluştu. Karşıyaka yönetim maça kısa süre kala yoğun temaslarla 1200 bilet daha tedarik etti. Salonda 4 bin civarında Karşıyaka taraftarı vardı. Buna rağmen dışarıda kalan bir grup taraftar emniyetle gerginlik yaşadı.   'GÜVENLİK ZAAFİYETİ' CEZASI: 40 BİN TL   Basketbol Federasyonu Disiplin Kurulu, seride 16 Haziran Salı günü İzmir'de oynanan dördüncü maçla ilgili cezaları bu karşılaşmadan önce kesti. Kaf-Kaf, salona kapasitenin üzerinde seyirci alınması, merdiven boşluklarının dolu olması ve güvenlik zafiyeti nedeniyle 40 bin TL ceza aldı. Anadolu Efes Genel Menajeri Engin Özerhun da hakemlere yönelik açıklamaları nedeniyle 15 gün hak mahrumiyeti ve 5 bin TL'yle cezalandırıldı.   GELEMEYENLER DEV EKRANDAN İZLEDİ   Ev sahibi Anadolu Efes'te cezası biten Fransız oyun kurucu Thomas Heurtel, maçta forma giydi. Serinin İzmir'deki üçüncü karşılaşmasında sağ diz çapraz bağları kopan ve ameliyat olmayı bekleyen Sırp pivot Nenad Krstic oynayamadı.   Yeşil-kırmızılı yönetim ve camianın ileri gelenleri tam kadro maçı izledi. İzmir temsilcisi protokolde de yalnız kalmadı. İzmir milletvekilleri Nükhet Hotar, Kerem Ali Sürekli, Hamza Dağ ve Karşıyaka Belediye Başkanı Hüseyin Mutlu Akpınar protokoldeydi. Futbolun sponsoru Erdal Acar ve teknik direktörlük görevine getirilen Cüneyt Dumlupınar da tribündeydi. VIP tribün girişinde Erdal Acar'ın korumalarıyla salon güvenlikleri arasında arbede yaşandı.  İstanbul'a gelemeyen binlerce Karşıyakalı maçı Mavişehir'de kurulan dev ekranlardan izledi. Mücadelenin devre arasında Karşıyaka taraftarlarıyla çevik kuvvet arasında gerginlik yaşandı.   SARICA: BU BİR MUCİZE   Abdi İpekçi Spor Salonu'nda oynanan karşılaşmanın ardından düzenlenen basın toplantısında konuşan Pınar Karşıyaka'nın başantrenörü Ufuk Sarıca, "Takımıma helal olsun, bunu hak ettiler. Bütün senenin emeği var. İyi organize olup, işe odaklanmanız halinde başarı gelecektir. 28 sene sonra kupa olması gerçekten çok önemli. Türkiye ligini şampiyon tamamladık. Bu bir mucize. Banvit, Fenerbahçe Ülker ve Anadolu Efes'i yenerek şampiyon olmak gerçekten mucize. Şampiyonluk camiaya hayırlı olsun. Bu, daha güzel günlerin başlangıcı. Kendi adıma çok mutlu ve onurluyum" dedi.   HEDEF AVRUPA LİGİ   Elde ettikleri şampiyonluğun ardından Avrupa Ligi'nde yer almayı hak ettiklerini ve bunu beklediklerini belirten Sarıca şöyle devam etti: Takımda 3 sezonluk yapılanmayla bu noktalara geldik. En azından bir sezon daha takımdaki temel kurguyu korumak istiyoruz. Avrupa Ligi olursa ona göre takım kurmak zorundayız. Çalışmalarımız var. Gerekli bütçeyi de sağlayacağız. Avrupa Ligi ile ilgili 23 Haziran Salı günü görüşmeye gideceğiz. Zaten kazanılmış bir hak. Şampiyonluktan sonra Pınar Karşıyaka'nın Avrupa Ligi'nde oynayacağını düşünüyorum.   IVKOVİC: OYUNCULARIM MAÇA HAZIR ÇIKMADI   Anadolu Efes Başantrenörü Dusan Ivkovic ise son maçta istediklerini ortaya koyamadıklarını vurgulayarak şunları söyledi: Türk basketbolu açısından çok önemli bir sonuç. Pınar Karşıyaka 28 yıl sonra şampiyon olmayı başardı, kutlarım. Oyuncularım maça mental olarak hazır çıkmadı. İlk yarı kötü olmayan bir performans gösterdik ama ikinci yarı, özellikle üçüncü periyotta beklenmedik bir oyun çıkardık. Son periyotta telafisi olmayan basketler kaçırdık ve maçı kaybettik. Pınar Karşıyaka'yı tekrar kutluyorum. 
     Şampiyonluğun ardından İzmir Karşıyaka Çarşısı'nda toplanan taraftarlar meşalelerle kupayı kutladı.   KARŞIYAKA'DA BÜYÜK COŞKU   Anadolu Efes'i final serisinde 4-1'le geçerek Türkiye Basketbol Ligi'nde 28 yıl sonra şampiyon olan Pınar Karşıyaka büyük coşku yaşadı. Kaf-Kaf'a şampiyonluk kupasını Basketbol Federasyonu Başkanı Harun Erdenay verdi. Karşıyaka şampiyonluğu Abdi İpekçi Arena'ya koşan binlerce taraftarıyla kutladı. Taraftarların parkeye girmesiyle salonda izdiham oluştu. Pınar Karşıyaka'nın Türk vatandaşlığına geçerek Ali Muhammet adını alan ABD'li yıldızı Dixon, final serisinin en değerli oyuncusu seçildi.    SARICA'NIN İNTİKAMI    Pınar Karşıyaka Antrenörü Ufuk Sarıca, 10 yıl formasını giyerek antrenör olarak yarım sezonda görevden alındığı Anadolu Efes'in elinden kupayı almanın sevincini yaşadı. 2011-12 sezonunda İstanbul temsilcisinin dümeninde yer alan Sarıca, Kaf-Kaf'la geçen sezon da rakipten Türkiye Kupası'nı kazandı.   
 BAŞBAKANDAN KUTLAMA TELEFONU    Başbakan Ahmet Davutoğlu, Türkiye Basketbol Ligi Şampiyonu Pınar Karşıyaka'yı kutladı. Başbakanlık kaynaklarından edinilen bilgiye göre, Davutoğlu, Pınar Karşıyaka Basketbol Kulübü Başkanı Ali Erten'i arayarak takımın başarısı dolayısıyla Erten'i, oyuncularını ve teknik ekibi tebrik etti.   (DHA)       