

  
    
      
       
     
	2015 NBA  Finali'nin 6. karşılaşması, Cavaliers'ın sahası Quicken Loans Arena'da oynandı. Warriors, ilk periyotta rakibine 28-15 üstünlük kurdu ancak 2. çeyrekte James, Mozgov ve Shumpert ile art  arda sayılar bulan Cavaliers, soyunma odasına gitmeden önce farkı 2 sayıya (43-45) indirdi. Warriors, 3. çeyrekteki savunması sayesinde son 12 dakikaya 73-61 önde girdi. Cavaliers, J.R. Smith'in bitime 33 saniye kala attığı 3 sayılık basketle farkı 4'e (97-101) indirdi. Fakat Warriros, Curry ve Iguodala'nın taktik faullerden doğan serbest atışları sayıya çevirmesiyle sahadan 105-97 galip ayrıldı. 
	 
	Bu sonuçla Warriors, 40 yıl sonra bir kez daha NBA'in zirvesine çıktı. Batı Konferansı temsilcisi, 1947, 1956 ve 1975'ten sonra tarihinin 4. şampiyonluğunu elde etti. 
	 
	Maçı 25 sayı, 5 ribaunt, 5 asistle tamamlayan Andre Iguodala, final  serisindeki 16,3 sayı, 5,8 ribaunt ve 4 asistlik istatistiklerinden çok kritik anlarda devreye girmesi ve savunmadaki gayreti sayesinde "2015 NBA Finali'nin En Değerli Oyuncusu Ödülü"nün sahibi oldu. 25 sayı, 8 asist, 6 ribaunt, 3 top çalmayla oynayan Stephen Curry ve 16 sayı, 11 ribaunt, 10 asistle "triple double" yapan Draymond Green, galibiyette önemli rol oynadı. Kenardan oyuna giren Festus Ezeli ve Shaun Livingston da 10'ar sayı kaydetti. 
	 
	İlk yarıdaki performansıyla Karim Abdülcabbar, Michael Jordan, Kobe Bryant , Shaquille O'Neal ve Tim  Duncan'dan sonra "NBA play-off 'larında 5000 sayıya ulaşan" 6. isim olan Cavalierslı LeBron James 'in 32 sayı, 18 ribaunt ve 9 asistlik performansı galibiyete yetmedi. Cavaliers'ta yedek oyuncu  J.R. Smith 19 sayı, Timofey Mozgov 17 sayı, 12 ribaunt, 4 blok ve Tristan Thompson 15 sayı, 13 ribauntla mücadele etti. 
	  
  
 
