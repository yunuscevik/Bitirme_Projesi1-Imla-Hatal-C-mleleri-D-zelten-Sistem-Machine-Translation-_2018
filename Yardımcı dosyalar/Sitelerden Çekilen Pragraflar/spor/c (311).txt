
	Bursa’nın yaklaşık 185 bin metrekarelik inşaat alanına sahip olan yeni stadyumunda çalışmalar son aşamaya geldi. Türkiye’de ilk kez takımının sembolüyle tasarlanan bir stadyum olan Bursa Büyükşehir Stadyumu’nun çatısının Bursaspor’un simgesi olan ‘timsah’ formunda yapılması, yapının en dikkat çeken özelliği oldu. Bursa Büyükşehir Belediye Başkanı Recep Altepe, UEFA kriterlerine uygun olarak yapılan yaklaşık 45 bin kişi kapasiteli yeni stadyumun inşaat çalışmalarını yerinde inceledi. 

	 “BÜYÜKŞEHİR TARİHİNİN EN BÜYÜK İNŞAATI”  
	Stadyumda çalışmaların son aşamada olduğunu belirten başkan Altepe, “Bursa Büyükşehir Belediyesi olarak bu dönemde yaptığımız en büyük inşaat olan yeni stadyum, aynı zamanda büyükşehir belediyesi tarihinde yapılan en büyük eser. Stadyum, hızla tamamlanma aşamasına geliyor. Yeni sezonda Bursaspor’un maçlarının yapılabileceği bir stada kavuşmak için gece gündüz çalışıyor, son hazırlıklarımızı yapıyoruz. Çatısıyla, tribünleri, soyunma odalarıyla, sahasıyla hızlı bir şekilde imalatları sürdürüyoruz” dedi. 

	 “EKSİKLER TAMAMLANIYOR”  
	Yeni sezona yetiştirilmesi hedeflenen stadın eksiklerinin tamamlandığını anlatan başkan Altepe, “İnce işler; enerji, aydınlatma, ses düzenleri, fayans, seramik ve tüm kaplamalarının yapımı tamamlandı. Çim sahamızın imalatı da hızla sürüyor. Şu anda sahada son 20 cm’lik toprak malzemenin kaplaması yapılıyor ve bu kaplamanın ardından da bu hafta sonu da çimler yayılmaya başlanacak. Daha önce Özlüce’de hazırlanan çimler artık buraya taşınacak ve önümüzdeki hafta stadımız yeşillenecek” diye konuştu. 

	 “BÜYÜKŞEHİR STADI ÖRNEK OLACAK”  
	Başkan Altepe, stadın çimlerinin Atatürk Stadı’ndaki çimleri hazırlayan ekip tarafından düzenleneceğini ifade ederek, “Atatürk Stadı’nda Türkiye’ye örnek olmuştuk. Büyükşehir Stadı, daha da örnek olacak, daha itinalı bir şekilde, sıfırdan yapıldı. Tüm drenaj ve diğer sistemler, modern bir stada yakışacak şekilde düzenleniyor. Müsabakaların çok rahat şekilde yapılacağı kaliteli bir stat olacak. Bir hafta sonra zeminimiz çim kaplanmış olacak, çevresindeki suni çim alanla birlikte stadımız toparlanacak ve güzel bir görünüm kazanacak” ifadesini kullandı. 

	Bursa’nın yeni sezonda güzel bir stada kavuşacağını anlatan başkan Altepe, “Artık stadımız maç yapılır hale geliyor. Bursa’ya değer katıyor. Biz de heyecanla ağustos ayında burada maçların yapılmasını bekliyor ve bunun için çalışmalarımızı sürdürüyoruz” açıklamasında bulundu.  
