 
							
							
												
						 Sezonun ikinci "grand slam" tenis turnuvası Fransa  Açık'ta (Roland Garros) tek erkeklerin 1 numaralı seribaşı Novak Djokovic 'i 3-1 yenen 8 numaralı seribaşı Stanislas Wawrinka, kariyerinin 2'nci "grand slam" şampiyonluğunu elde etti.  Fransa'nın başkenti Paris'te düzenlenen turnuvadaki tek erkekler finalinde, 2012 ve 2014'ten sonra 3. kez finale çıkan Sırp Novak Djokovic ile Roland Garros'ta ilk kez final oynayan İsviçreli Stanislas Wawrinka karşılaştı.    Servis oyunlarında zorlanan ve çok sayıda basit hata yapan Wawrinka, 7. oyunda servisinin kırılmasına engel olamadı. 4-3 öne geçen Djokovic, servislerine tutundu ve ilk seti 6-4 kazandı. 2. sette oyuna ağırlığını koyan Wawrinka, yakaladığı 4 servis kırma puanından da yararlanamayınca ilk 8 oyun 4-4 berabere geçildi. Servis kullandığı 9. oyunu kazanan İsviçreli tenisçi, sonraki oyunda servis kırmayı başardı ve puan kazandıran vuruşlarda (winner) Djokovic'e 16-6 üstünlük sağladığı 2. seti 6-4 aldı (1-1).    Wawrinka, seti kazanmanın getirdiği psikolojik üstünlükle 3. sete de iyi başladı. İsviçreli raketin 3 servis kırma puanı elde ettiği ancak faydalanamadığı ilk 4 oyun 2-2 tamamlandı. Servislerinden yüksek oranda puan çıkaran ve iyi servis karşılayan Wawrinka, Djokovic'in servis kullandığı 6. oyunu, puan vermeden kazanarak 4-2 öne geçti. Avantajını koruyan Wawrinka seti 6-3 üstün bitirdi ve skoru 2-1'e getirdi.    Djokovic, Wawrinka'nın kötü bir servis performansı gösterdiği 4. setin 2. oyununu kazandı. Servis attığı 3. oyunu da alan dünya 1 numarası, 3-0'lık üstünlük yakaladı. Wawrinka, üst üste 3 oyun alarak sete denge getirdi (3-3). Djokovic 15-40, Wawrinka ise 0-40 geriye düştüğü servis oyunlarına tutununca skor 4-4 oldu. 9. oyunda bir kez daha servis kıran Wawrinka, servis oyununu güçlükle de olsa kazanarak setten 6-4, 3 saat 12 dakika süren maçtan da 3-1 galip ayrıldı.  Djokovic'e karşı oynadığı 21'inci maçta 4'üncü galibiyetini alan 30 yaşındaki Wawrinka, 2014 Avustralya Açık'tan sonra 2015 Fransa Açık'ta da şampiyon oldu ve kariyerinin 2'nci "grand slam" zaferini elde etti. Wawrinka ayrıca 1 milyon 800 bin avronun da sahibi oldu. 							
						
							
						
						
							