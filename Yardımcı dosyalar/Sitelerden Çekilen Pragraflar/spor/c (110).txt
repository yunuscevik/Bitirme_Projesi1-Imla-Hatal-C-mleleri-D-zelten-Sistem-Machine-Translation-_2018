

  
    
      
       
     
	Yer aldığı A Grubu 'nda oynadığı beşinci ve son maçta Azerbaycan  ile karşılaşan A Milli  Bayan Voleybol  Takımı, rakibini 25-23, 26-24 ve 25-21'lik setlerle 3-0 mağlup etti ve 13 puanla grup  lideri olarak çeyrek finale  yükseldi. 
	 
	Kristal Salon'da oynanan mücadele 3-0'lık Azerbaycan serisi ile başlasa da Millilerimiz ilk teknik molaya 8-6 önde girmeyi başardı. File üzerindeki performansıyla setin orta bölümünde kontrolü eline geçiren Milli Takımımız, ikinci teknik molada 16-11'le beş sayılık fark yakaladı. Set sonunda skor 22-22'de eşitlense de oyundan kopmayan A Bayan Milli Takımımız, 25-23'le 1-0 öne geçti. 
	 
	İkinci sete peş peşe üç sayı alarak başlayan Millilerimiz, ilk teknik molaya 8-7 önde girdi. Etkili servislerle rakip savunmayı zorlayan Milli Takımımız, ikinci teknik molada skoru 16-11'e taşıdı. Son bölümde Azerbaycan farkı kapatarak skoru 24-24'te dengelese de A Bayan Milli Takımımız yakaladığı fırsatı iyi değerlendirdi ve 26-24'le durumu 2-0 yaptı. 
	 
	Karşılıklı sayılarla başlayan üçüncü sette 3-3'ün ardından 5-1'lik bir seri yakalayan Millilerimiz, ilk teknik molaya 8-4 önde girdi. Hücumda ve savunmada iyi oyununu sürdüren Milli Takımımız, ikinci teknik molaya 16-13 önde girdi. Maç  sonunda rakibine kolay sayı imkanı vermeyen A Bayan Milli Takımımız; seti 25-21, maçı da 3-0 kazanarak A Grubu'nu lider tamamladı. 
	 
	Bu sonuçların ardından Milli Takımımızla birlikte A Grubu'nda ilk dörde giren Azerbaycan, Polonya  ve Belçika  çeyrek finale yükselmeyi başardı. 
	 
	A Bayan Milli Takımımızın çeyrek finaldeki rakibi Rusya  olacak. 2015 Avrupa  Oyunları'nda bayanlar çeyrek final  karşılaşmaları 23 Haziran  Salı günü oynanacak. 
	 
	Salon: Kristal Salon 
	 
	Hakemler: Daniele Rapisarda (İtalya), Karin Zahorcova (Rusya) 
	 
	Türkiye: Gözde (13), Güldeniz (11), Kübra (8), Naz (2), Neriman  (17), Dicle Nur (7), Gizem (L), Polen (4), Çağla (-), Büşra (-) 
	 
	Azerbaycan: Kurt  (1), Matiasovska-Aghayeva (11), Abdulazimova (6), Rahimova (21), Bayramova (6), Poznyak (5), Kiselyova (L), Gasimova (-), Mammadova (L) 
	 
	Setler: 25-23, 26-24, 25-21 
	 
	Süre: 97 dakika (31', 34', 32') 
	DHA SPOR  
	  
  
 
