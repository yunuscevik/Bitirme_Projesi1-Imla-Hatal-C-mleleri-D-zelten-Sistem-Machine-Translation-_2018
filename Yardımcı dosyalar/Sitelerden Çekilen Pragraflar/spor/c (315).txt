
	İngiliz ekibi Manchester City, gelecek sezon öncesi kadrosunu güçlendirme çalışmalarını sürdürüyor. Liverpool’un Jamaika asıllı İngiliz milli futbolcusu Raheem Sterling için daha önce 50 milyon ve 55 milyon Euro’luk teklif götüren City, bu tekliflerin kabul edilmemesinin ardından Liverpool’un kapısını bir kez daha çalmaya hazırlanıyor. İngiliz gazetesi The Independent, City’nin kırmızı-beyazlı ekibin istediği rakam olan 70 milyon Euro’luk yeni teklifi sunma hazırlığında olduğunu yazdı. 

	 DEĞERİ 30 MİLYON EURO GÖSTERİLDİ  
	Ayrıca, yıldız ismin dünyaca ünlü Alman internet sitesi Transfermarkt'ın verilerinde değeri 30 milyon Euro olarak gösterildi. Geçtiğimiz sezon Liverpool formasıyla 5 farklı kulvarda toplam da 52 resmi müsabakaya çıkan Sterling, rakip fileleri 11 kez havalandırırken, 9 golün de hazırlayıcısı oldu. 

	 WILSHERE İÇİN 40 MİLYON EURO  
	Öte yandan İngiliz Daily Express gazetesi ise City’nin Arsenal'de forma giyen İngiliz oyuncu Jack Wilshere için yaklaşık 40 milyon Euro’yu gözden çıkardığını ve 23 yaşındaki genç yıldızı kadrolarına katmak için ısrarcı olduğunu belirtti. 

	MESUT ALAN 
