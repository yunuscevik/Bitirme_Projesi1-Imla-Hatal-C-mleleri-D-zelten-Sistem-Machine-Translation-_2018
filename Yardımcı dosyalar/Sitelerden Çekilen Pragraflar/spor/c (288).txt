
	Diyarbakır’da spor eğitmenliği yapan Ahmet Aziz Karakuzu, Ramazan ayında oruç tutanlar için spor yapmanın püf noktalarını anlattı. Karakuzu, oruçluyken vücut direncinin az olduğunu ve bu yüzden yapılan sporun kas kaybına sebep olduğunu belirtti. İftardan, yani vücut için gerekli besinler alındıktan sonra yapılan sporun daha faydalı olacağına değinen Karakuzu, iftar ve sahur arasında geçen süreçte yenen ara öğünlerin önemli olduğunu ifade etti. Karakuzu, spor yapmak isteyenlere mümkün olduğunca iftardan sonra, imkanları yetebilenlerin spor merkezlerinde, imkanı olmayanların ise evde tüm vücut kaslarını çalıştıracak basit hareketlerle spor yapabileceğini aktararak, "Ramazan ayında yaklaşık 17-18 saat açlık ve susuzluk çekiliyor dolayısıyla, bu süreçte çok aktivite yapmamanızı tavsiye ederiz. Aç karna spor yapmanız halinde vücudunuzda kas kaybı yaşarsınız. 

	Bu kas kaybı da vücudu daha güçsüz kılar. Vücudunuz daha güçsüz daha sarkık görünür. Dolayısıyla bu açlık sürecinde spor yapmak yerine, iftarda düzenli ve sağlıklı beslenip, karbonhidrat, protein, vitamin, bu üçlü kombinasyonu yaptıktan yaklaşık bir buçuk saat sonra egzersiz programınızı yapabilirsiniz. Egzersiz programınızı eğer imkanınız varsa bir spor salonundan faydalanmanızı tavsiye ederim. Ama eğer imkanınız yoksa hiçbir şey yapmamak yerine bir yürüyüş yapabilir, vücudunuzun bütün kaslarını çalıştıracak hareketler yapabilirsiniz. Egzersizlerden hemen sonra meyve yiyebilirsiniz. Yaklaşık bir buçuk saat sonra yine yoğurt yiyebilirsiniz. Bu besinler sizin ihtiyacınız olan proteinleri karşılayacaktır en azından. Sahurda yine protein, karbonhidrat ve mineral ağırlıklı olacak şekilde beslenmenizi kombine etmeye çalışın" dedi.  

	 DERYA EVREN  
	  
