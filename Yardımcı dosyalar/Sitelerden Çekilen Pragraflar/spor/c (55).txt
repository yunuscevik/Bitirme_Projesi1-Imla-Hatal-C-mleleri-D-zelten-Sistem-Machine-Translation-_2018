 
							
                      	 Dünya Kupası'nda mutlu sona ulaşan Almanya Milli Takımı, turnuva finalinin 8. kez oynandığı Amerika kıtasında şampiyonluk yaşayan ilk Avrupa ekibi oldu. Daha önceki 7 finalin 5'inde boy gösteren Avrupalılar, bu karşılaşmaların hiçbirinde galibiyet elde edememişti.  Brezilya 2014, finalde atılan tek gol sayesinde Fransa 1998 ile birlikte Dünya Kupaları tarihinin en fazla gol atılan turnuvası unvanına da erişti. Brezilya'daki turnuvada, tıpkı Fransa 1998'de olduğu gibi toplam 171 gol kaydedildi.  Taraftarların büyük ilgi gösterdiği karşılaşmalara, Dünya Kupası tarihinin en yüksek ikinci seyirci katılımı da sağlandı. Rekor, maçları 3 milyon 587 bin 538 seyircinin statlardan takip ettiği ABD 1994'ün elinde bulunuyor. 3 milyon 429 bin 873 futbolseverin statları doldurduğu Brezilya 2014 ise ikinci sıraya yerleşti.         Dünya Kupası sosyal medyayı ayağa kaldırdı   2014 FIFA Dünya Kupası karşılaşmaları, sosyal medyada büyük yankı uyandırdı.  Turnuva boyunca FIFA'nın dijital platformda resmi sayfalarına ve uygulamalarına erişimde bulunan kullanıcı sayısı 1 milyarı aştı. Dünya Kupası'nın resmi dijital içerikleriyle 40 milyardan fazla etkileşimde bulunuldu. FIFA'nın Dünya Kupası uygulaması 28 milyondan fazla indirilerek spor organizasyonları arasında bu alanda bir rekora imza attı.  Almanya ile Brezilya arasındaki 7-1 sona eren tarihi yarı final maçı da sosyal paylaşım siteleri twitter  ve facebook 'ta büyük ilgi gördü. Karşılaşma sırasında atılan 35,6 milyon twit, twitter'da bir spor müsabakası esnasında ulaşılan paylaşım rekoru oldu. Mücadele ayrıca, kupa boyunca facebook'ta en fazla etkileşimin kaydedildiği maç olarak kayıtlara geçti. Almanya-Brezilya yarı final maçı sırasında dünyanın dört bir yanından 66 milyon insan, 200 milyon etkileşimde (güncellemeler, yorumlar ve beğeniler) bulundu.    Gol çizgisi teknolojisi   Fransa ile Honduras arasındaki E Grubu karşılaşmasında, Dünya Kupası'nda ilk kez gol çizgisi teknolojisinden faydalanıldı.   Karşılaşmanın 48. dakikasında Valbuena'nın pasıyla altı pasın solunda topla buluşan Benzema, hiç beklemeden vuruşunu yaptı. Benzema'nın çaprazındaki direğe çarpan top, kale çizgisine paralel biçimde diğer direğe doğru gitti. Honduras file bekçisi Valladares, çizgiyi geçmeden topa müdahale etmeye çalıştı. Benzema ve takım arkadaşları gol sevinci yaşadı ancak hakem kararsız kalınca Dünya Kupası'nda ilk kez "gol çizgisi teknolojisi"nden faydalanıldı. Yeniden izlenen pozisyon sonrası hakem golü kaleci Valladares'in kendi kalesine attığı kararını verdi.   Ayrıca, serbest atışlarda barajın ve topun yerini belirlemek için kullanılan kaybolan sprey, Dünya Kupası'nda ilk kez denendi.    Almanya ile Arjantin'in 3. finali   2014 FIFA Dünya Kupası finalinde eşleşen Almanya ile Arjantin, tarihlerinde üçüncü kez kupada final oynadı.  İki takım daha önce 1986 ve 1990 yıllarında olmak üzere iki kez Dünya Kupası finalinde kozlarını paylaşmış, Meksika 1986'da Arjantin, İtalya 1990'da Almanya mutlu sona ulaşmıştı. İki ülke, Brezilya 2014'teki finalle birlikte Dünya Kupası finalinde en fazla karşılaşan takımlar olma unvanını da ele geçirdi. Almanya ile Arjantin, 1970 ve 1994 finallerinde olmak üzere iki kez birbirlerine rakip olan Brezilya ve İtalya'yı geride bıraktı.     Almanya ve Brezilya dalya yaptı   Brezilya ve Almanya, Dünya Kupası'nda 100. maçlarına çıkarak turnuva tarihinde dalya yapma başarısı gösterdi.  Almanya, Dünya Kupası tarihindeki 100. karşılaşmasına Portekiz önünde çıktı. Gruptaki ilk maçında rakibiyle karşılaşan Almanya, mücadeleden 4-0 galip ayrıldı.   Evsahibi Brezilya, gruptaki üçüncü ve son maçında Kamerun karşısında dalya yapan diğer bir takım oldu. "Sambacılar" 4-1 kazandığı Kamerun karşılaşmasıyla Dünya Kupası'nda 100 maç barajına ulaştı.  Ayrıca "Panzerler", Dünya Kupası'nın en golcü takımı unvanını Brezilya'dan devraldı. 221 gole sahip rakibi karşısında oynadığı maçta 7 gol kaydeden Almanlar, finalde kaydettiği tek golle turnuvada 224 gole ulaşarak bu unvanı ele geçirdi. Almanya kupada 8. kez finale yükselerek 7 finali bulunan Brezilya'yı bu alanda da geride bıraktı. Dördüncü şampiyonluğunu elde eden Almanya, 5 şampiyonluğa sahip Brezilya'ya bir adım daha yaklaştı.    İspanya ve Brezilya'nın hüsranı   Dünya Kupası'nda ilk iki maçını kaybederek turnuvaya çok erken veda eden İspanya Milli Takımı, son turnuvalardaki performansının oldukça uzağında kaldı.  İspanya'nın vedasıyla, son şampiyon, Dünya Kupası tarihinde 5. kez bir sonraki turnuvada gruplarda elendi.  Gruptaki ilk maçında Hollanda'ya 5-1 yenilen İspanya'nın bu mağlubiyetiyle, Dünya Kupası tarihinde ilk kez bir dünya şampiyonu takım bir maçta kalesinde 5 gol gördü.  Şampiyonluğun en büyük adaylarından Brezilya ise kupada dördüncülükle yetindi. Yıldız futbolcusu Neymar'ın yaşadığı sakatlığa kadar coşkulu bir performans sergileyen evsahibi ülke, yarı finalde 7-1'lik ağır Almanya yenilgisinin ardından toparlanamadı. Üçüncülük maçında da Hollanda'ya 3-0 kaybeden "Sambacılar", turnuvayı dördüncü tamamladı.    Hollanda üçüncülükle veda etti   2014 FIFA Dünya Kupası'nı üçüncü tamamlayan Hollanda, turnuva boyunca 23 futbolcusunun da forma giydiği tarihteki ilk takım oldu.  Teknik direktör Louis van Gaal'in yedek kalecileri de dahil tüm oyuncularına şans verdiği Dünya Kupası'nda Galatasaraylı Wesley Sneijder de tarihe geçti. Brezilya 2014'te 6 maçta sahaya çıkan Sneijder, toplam 17 maçla Hollanda'nın Dünya Kupası tarihinde en fazla forma giyen futbolcusu unvanına erişti.      Cezayir'in başarısı   Cezayir, Brezilya 2014'te, tarihinde ilk kez ikinci tura yükselmeyi başardı.  Dünya Kupası finallerinde 32 yıl sonra galibiyet elde eden Cezayir, turnuva tarihinde bir maçta 4 gol kaydeden ilk Afrika ülkesi de oldu.  Ayrıca, ABD 1994'te Suudi Arabistan'dan sonra ilk kez bir Arap ülkesi Dünya Kupası'nda ikinci tura kalmayı başardı.     Bosna Hersek grupta takıldı    Dünya Kupası'nda ilk kez boy gösteren Bosna Hersek, turnuvaya grup aşamasında veda etti.  Arjantin'e 2-1, Nijerya'ya 1-0 yenilen Bosna Hersek, İran'ı 3-1 mağlup ederek turnuvayı 3 puanla F Grubu'nun üçüncü sırasında tamamladı. Almanya'nın Stuttgart takımında forma giyen Vedad Ibisevic ise Arjantin maçında, turnuva tarihinde ülkesinin ilk golüne imza attı.    Gana'da disiplin problemi   Gana'da Sulley Muntari ve Kevin Prince Boateng, Dünya Kupası'nda alışılmadık bir şekilde kadro dışı bırakıldı.  Milanlı orta saha oyuncusu Muntari, 24 Haziran'da düzenlenen takım toplantısında Gana Futbol  Federasyonu İcra Kurulu Üyesi Moses Armah'a saldırdığı, Schalke 04'te forma giyen Boateng ise antrenman sırasında teknik direktör Kwesi Appiah'a hakaret ettiği ve herhangi bir pişmanlık belirtisi göstermediği gerekçesiyle süresi belirtilmeksizin takımdan uzaklaştırıldı.  İki oyuncu, Gana'nın gruptaki iddiasını sürdürdüğü son maçta, Portekiz karşısında alınan 2-1'lik yenilgide sahadaki yerini alamadı.  Ganalı futbolcuların kendilerine söz verilen primin ödenmemesi halinde maça çıkmama tehdidinde bulunması, Dünya Kupası'na damga vurdu. Gana'nın devlet başkanı John Dramani Mahama'nın özel bir uçakla oyunculara primlerini yollaması ve futbolcuların paralarını sayarken çekilen fotoğrafları, Brezilya'da gündem konularından biri oldu.     
						
							