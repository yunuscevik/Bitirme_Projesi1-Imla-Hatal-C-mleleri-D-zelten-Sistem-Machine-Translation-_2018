
	Azerbaycan’ın başkenti Bakü’de devam eden 1. Avrupa Oyunları’nda erkekler serbest stil güreş müsabakalarında, altın madalya kazanan Taha Akgül, erkekler serbest stil 74 kiloda gümüş madalya alan Soner Demirtaş ve bronz madalya alan Yakup Gör İstanbul’a döndü. Atatürk Havalimanı’na gelen 3 sporcuyu yakınları ve minik sporcular çiçeklerle karşıladı. 

	 TAHA AKGÜL: “TEK EKSİĞİM OLİMPİYAT MADALYASI”  
	Serbest stilde 4. kez üst üste Avrupa şampiyonu olduğunu hatırlatan altın madalya kazanan milli sporcu Taha Akgül, “Cumhuriyet tarihinde 4 kez Avrupa şampiyonu olan sporcu yoktur. Tarihe geçtim ve rekorumu geliştirdim. Önümüzde dünya şampiyonası var. Orada da dünya şampiyonu olup, 2016 Rio Olimpiyatları’nda altın madalya almak istiyorum. Tek eksik madalyam olimpiyat madalyası. Şu an güreşin zirvesindeyiz. Hiçbir zaman çalışmalarımızı bırakmıyoruz” dedi. 

	 AYDIN: “BÜYÜK BAŞARI ELDE ETTİK”  
	Türkiye Güreş Federasyonu Başkanı Musa Aydın ise, “Özellikle serbestçilerimiz çok büyük bir başarı elde etti. 8 sıkletin 6’sında final yaptık. Takım halinde büyük bir başarı elde ettik. İnşallah dünya şampiyonasında da aynı başarıyı devam ettiririz. Dünya şampiyonası önemli bir şampiyona. İlk 6’ya girenler olimpiyat vizesi alacaklar. Çok güzel hazırlanarak dünya şampiyonasına katılacağız. Orada da iyi sonuçlar elde edeceğimize inanıyorum” diye konuştu. 

	 GÖR: “EN AZINDAN BOŞ DÖNMEDİK”  
	Bronz madalya alan Yakup Gör de, “Bizim için önemli bir organizasyondu. Daha önce dünya ve Avrupa ikinciliğim var. Buraya birinci olmak için gitmiştim, yarı finalde kaybettim. Buna da şükürler olsun. En azından boş dönmedik. Bu madalyamda emeği geçen herkese teşekkür ediyorum” dedi.  

	MESUT ALAN - MEHMET ŞİRİN TOPALOĞLU 
