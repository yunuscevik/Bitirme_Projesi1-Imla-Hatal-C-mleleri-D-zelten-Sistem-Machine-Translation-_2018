
	Beşiktaş Kulübü Başkanı Fikret Orman, siyah-beyazlı ekibin gündemindeki olaylarla ilgili TRT Spor’a açıklamalarda bulundu. Yapımına devam edilen Vodafone Arena ve Beşiktaş’ın transfer gündemi ile ilgili açıklamalarda bulunan başkan Orman, stadın 20 Eylül’de biteceğini söyledi. Orman, "Burasıyla ilgili birçok sıkıntı yaşıyoruz. Allah’ın yardımıyla gidiyor ama emekle gidiyor. Burası gündemde olan bir yer. Burası kimsenin yapılabileceğine inanmadığı bir yer. Çok gündemde olunca, maalesef içeriden çok fazla yalan dolan oluyor. Beşiktaşlılar rahat olsunlar. Ben buradayım. Arkadaşlarım burada. Şu an 600 kişinin üzerinde çalışan var. Tahmin ediyorum, bu ay sonu bu çok daha yüksek sayıya çıkıyor. Eylül 20’de de burayı bitiriyoruz. Kulüp merkezi geliyor buraya. Açılışla ilgili de Barcelona ile bir turnuva yapmak istiyorduk ancak lig arasına geleceği için belli bir süre sonra yapacağız o turnuvayı" ifadelerini kullandı. 

	 “BURALARA TIRNAKLARIMIZLA KAZIYARAK GELDİK”  

	Buralara tırnaklarını kazıyarak geldiklerini ifade eden Orman, "Beşiktaş’a selam olsun, büyük Beşiktaş’ın sahibi Beşiktaş taraftarıyız diyorlar. Biz neyiz, Ugandaspor’u mu tutuyoruz! Biz nereden geldik, onların yaşından çok ben Beşiktaş’ın içindeyim. Üzülüyorum. Biz buraya tırnaklarımla kazıyarak geldik. Biz eski başkanların, yöneticilerin yanlarından geçemezdik saygıdan. Senede 120 TL ödeyerek, oraya Beşiktaş’ın başkanına hakaret edilemez. Söylediğiniz şeyi ifade edebilirsiniz ama üslubunuza, nezaketinize, Beşiktaş’ı temsil etmenize dikkat etmeniz lazım" dedi. 

	 “BEN SEÇİMDEN KAÇMAM”  

	Fikret Orman, seçimden kaçmayacağını belirterek, "Ben seçimden kaçmam. Ben seçimle geldim, atanarak gelmedim. Beşiktaş genel kurulunun hür iradesinden kaçmam. Seçim istiyorlardı, koyarız dedim sandığı. Bizi buraya seçen insanların birinci iradesi, Beşiktaş’ı çözmekle alakalıdır. Bir işi yıkmak kolay, yapmak çok zor. Bu stadı 2 ayda yıktık, 2 senedir yapıyoruz. Beşiktaş’ın hocası, transferleri, Vodafone Arena, Ümraniye Tesisleri, Fulya Tesisleri, Pendik Tesisleri, Akatlar Sosyal Tesisler, finansal borçları organize ediyoruz. Ramazan’da seçim yapmaktansa, Eylül-Ekim ayı gibi sandığı koyarız. Buradan da söylüyorum, sandığı koyacağız lütfen aday olsunlar. İnsan yıpratmak üzerine değil, somut projelerle gelsinler" açıklamalarında bulundu. 

	 "AHMET NUR ÇEBİ İLE SORUN YOK"  

	Beşiktaş Başkanı Fikret Orman, Beşiktaş 2. Başkanı Ahmet Nur Çebi ile hiçbir şekilde sorun yaşamadıklarını belirterek, "Ahmet Nur Çebi’ye Ahmet Ağabey derim. Çok emek sarfetmiştir, bende emeği vardır. Çok faydalı olmuştur. Ahmet Nur Çebi’ye ben bundan tam 2 sene evvel, UEFA’daki bir davada takside söyledim. ’Bak Ahmet Ağabey, biz stadyumu bitirmeye yaklaşınca senle beni kötü etmeye çalışacaklar, dedikodu çıkaracaklar. Fazlalaşacaktır. Aday olamayanlar laf çıkaracaktır’ dedim. Ben bunların ne olduğunu bilirim zaten. Üzülüyorum tabii, biz burada iş yapacağız. Kimsenin gelip Beşiktaş’a yardım istediği yok. Biz bunları yaparken, kimseye gitmiyoruz. Bizi rahat bıraksınlar, işimizi yapalım. Şu Beşiktaşlılar mutlu olsun. Tırtıllarla Beşiktaş’ı rahatsız etmesinler. Ayıp şeyler" şeklinde konuştu. 

	 "DEMİRÖREN’İ DESTEKLİYORUZ"  

	TFF’deki başkanlık seçimi ile ilgili de açıklamalarda bulunan başkan Orman, "Haluk Ulusoy da başkan adaylığı açıklayacakmış. Biz Demirören’in, eski bir Beşiktaş başkanı olarak devam etmesini isteriz. Hataları vardır ama diğer adayların da ’Şu hataları biz yapmayacağız’ dediklerini duymadık. Demirören ne yanlış yapıyor da, onlar neyi doğru yapacak. Biz Demirören’e imza verdik adaylığı için. Demirören dahil kim varsa alacaklı, onları ödemek istiyoruz. Borç ödeyebilecek noktaya geldik. En kısa sürede tüm bunları bitireceğiz. Stadyum ile birlikte borçların nasıl azaldığını herkes görecek" diye konuştu. 

	 “ŞENOL HOCAYI İYİ TANIRIZ”  

	Beşiktaş’ın yeni teknik direktörü Şenol Güneş hakkında da konuşan Orman, "Şenol Hoca’yı iyi tanırız. Sevdiğimiz bir insandır. Şu anda o da kadrosunu oluşturmaya uğraşıyor. Ümraniye ile ilgili yatırım planı daha evvel aldığımız bir karardı. Şenol Hoca’nın görüşleri ile yapmak daha da iyi oldu. Şu anda o bir tatil yaptı. Dün ilk kez oturduk konuştuk. Transferler ve yapılacak işlerle alaklı. Ben ve asbaşkanım Umut Güner buradayız. Ahmet Bey de Ümraniye ile alakalı çalışıyor. Erdal Torunoğulları transferle alakalı çalışmalar içerisinde. İstişareler yapıyoruz. Şenol Hoca çok pozitif ve akıllı bir adam. Altına ekip kurduk, Tamer Tuna geldi. Bizim eski ekibimiz var" ifadelerini kullandı. 

	 "SABIRLI OLSUNLAR”  

	Beşiktaş’ın transferi çalışmalarını anlatan Orman, "Bizim bir işimiz var. Biz buraya oyuncuları en makul şekilde getirmemiz lazım. Oyuncuların ismini taraftar duymak istiyor ama bittikten sonra duyulsun. Basın ise haber atlamamak için bilgi alıyor, kamuoyunda öne çıkmak istiyor. Çıkınca insanlar havaya giriyor, para artırıyor. Transfer yatıyor. Konoplyanka’yı 3 kere izlemeye gittim. Bizim hayatımız bunları izlemekle geçiyor. Daha ortada bir şey yok. Başka oyuncular da var. İnsanlar biraz sabırlı olsun. Heyecan istiyorlar ama bizim işimiz de en makul şartlarda transferleri yapmaktır. Taraftar gözüyle popülerlik oluyor ama kulübümüz zarar geliyor. Yapmayın" dedi. 

	 “TOPLAMA TAKIM YAPMAYACAĞIZ”  

	Beşiktaş’ı toplama takım yapmayacaklarını vurgulayan Orman, "Beşiktaş’ı toplama takım yapmayacağız. İlk sene 8-10 oyuncu aldık. Onlar şimdi sahada. Ondan sonra 3-2-3-2 gibi gidiyor. Oyuncu kadrosuyla çok oynadığınız zaman başarı çıkıyor. Uzun dönemli istikrarlı bir başarı çıkmaz. Beşiktaş her sene 10 transfer yaparak sonu nereye geldi, tüm kulüpler biliyor" açıklamalarında bulundu. 

	 "HİÇBİR OYUNCUMUZ KÖLE FALAN DEĞİL”  

	Gitmek isteyeni tutmak gibi durumlarının olmadığını belirten Orman, sözlerini şöyle sürdürdü: 

	"Beşiktaş’ta bir tek Demba Ba değil, birçok oyuncuya talep var. Bu iyi bir şeydir. İyi bir şey yaptık ki talep var. Ciddi teklifler geliyor mu, gelmelidir de zaten. Fakat, bizim hiçbir oyuncumuz köle falan değil. Biz sattık falan değil. Kulübün menfaatleri vardır. Ayrılmak isteyen yoktur. Gitmek isteyeni tutmak gibi bir durumumuz da yok. Teklifler gelse bile satmayacağız oyuncular vardır. Demba Ba çok önemli işler yaptı. Taraftarımız sevdi. Beşiktaş’ın malı sokakta değildir. Oyuncuyla konuşulursa, menfaatler uygunsa, Beşiktaş daha iyilerini alacaksa olur. Bizim 2-3 mevkide transfer yapmaya ihtiyacımız var. Birini satarsak 4, birini daha sattık 5’e ihtiyacımız var. O zaman toplama takım oluyor. Biz alan bir takımız, almaya bakıyoruz." 
