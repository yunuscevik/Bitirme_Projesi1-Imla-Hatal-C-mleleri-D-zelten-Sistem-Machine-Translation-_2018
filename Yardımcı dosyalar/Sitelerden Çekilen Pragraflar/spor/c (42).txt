 
							
							
												
						 Fransa 'nın başkenti Paris'te düzenlenen turnuvadaki tek erkeklerin son çeyrek finalinde, 3 numaralı seri başı Büyük Britanyalı andy murray  ile dünya 7 numarası İspanyol David Ferrer korta çıktı. Çekişmeli geçen ilk sette tenisçiler birbirine üstünlük kuramayınca 6-6'lık beraberliğin ardından "tie-break"e geçildi. Oyunun bu bölümünü 7-4 kazanan Murray, ilk seti 7-6 alarak 1-0 öne geçti.  İkinci setin henüz 4. oyununda Ferrer'in servisini kıran Murray, rakibinin basit hatalarından da faydalanarak sadece 38 dakika süren seti 6-2 aldı ve yarı finale kalma adına önemli bir avantaj yakaladı. Oyunun üçüncü setinde file önünde puanlar bulan Murray, 3-0 öne geçti. Pes etmeyen Ferrer, uzun rallilerden galip ayrılarak oyunu çevirdi ve seti 7-5 alarak skoru 2-1'e getirdi.  Dördüncü sette kortun çaprazına gönderdiği sert "forehand"lerle oyunun üstünlüğünü tekrar ele geçiren Murray, seti 6-1, maçı ise 3-1 kazanarak üst tura çıktı. Bu sonucun ardından, Murray'nin yarı finaldeki rakibi 1 numaralı seri başı Novak Djokovic  oldu.. Diğer yarı finalde ise Fransız Jo-Wilfried Tsonga ile İsviçreli Stan Wawrinka karşılaşacak.   12. GÜNÜN PROGRAMI   Fransa Açık'ın 12. gününde oynanacak tek kadınlar yarı final karşılaşmalarında dünya 1 numarası Serena Williams ile İsviçreli Timea Bacsinszky, dünya 7 numarası Sırp Ana Ivanovic ile Çek Lucie Safarova maça çıkacak.     							
						
							
						
						
							