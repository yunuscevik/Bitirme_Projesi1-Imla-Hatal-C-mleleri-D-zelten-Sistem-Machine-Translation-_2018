
	25 Haziran Perşembe günü yapılacak TFF Genel Kurulu öncesinde Diyarbakır’a gelen başkan adayı Haluk Ulusoy, bölgedeki kulüplerin yöneticileriyle bir araya gelerek değerlendirmelerde bulundu. Kent merkezindeki bir otelde gerçekleşen toplantıya Diyarbakır Büyükşehir Belediyespor, Yeni Diyarbakırspor, Kahramanmaraşspor, Van Büyükşehir Belediyespor ve Cizrespor’un yöneticileri katıldı. Dersimspor ve Batman Petrolspor’un mazeret bildirerek katılmadığı toplantıda Ulusoy, kendi projelerini kulüp temsilcileriyle paylaşarak, Yıldırım Demirören yönetimini eleştirdi. 

	 “DOĞU VE GÜNEYDOĞU’DA FUTBOL SEVGİSİ BIRAKMADILAR”  

	Ülke futbolunun, başkanlık görevini bıraktığı 2008 yılına göre çok kötü durumda olduğunu söyleyen Ulusoy, Demirören yönetiminin Doğu ve Güneydoğu’da da futbolu bitirdiğini söyledi. Ulusoy, ”Hem Türkiye’de hem Doğu ve Güneydoğu’da futbolu bitirdiler. Sadece bu bölge değil Türkiye’nin her yeri kan ağlıyor. Halktan ve toplumdan kopuk, tabanı dinlemeyen ve bilmeyen bir yönetim anlayışının ürünüdür bu tablo. Bizim zamanımızda sadece Süper Lig’de bu bölgenin 5-6 takımı vardı, bugün bölgedeki toplam profesyonel takım sayısı ancak bu kadar. İnsanlar her şeyin farkında ve bize söylüyorlar ama korktukları için bunların istediği imzaları veriyor. Böyle bir tablo olmasaydı aday olmazdım. İnşallah hep beraber genel kurulda gereğini yaparak futbolumuzu bu aciz, yetersiz ve icazetçi yönetim anlayışından kurtaracağız” dedi. 

	 “KULÜPLERİ MADDİ AÇIDAN RAHATLATACAĞIZ”  

	Anadolu’daki kulüplerin sorunlar karşısında TFF’de muhatap bulamadığını, tesisleşme ve gelir kaynakları oluşturma anlamında kulüplerin kaderine terk edildiğini anlatan Ulusoy, başkan olması halinde ülkede ve bölgede futbolu ayağa kaldıracak projeleri hayata geçireceğini ifade etti. Ulusoy, ”Alt yapı antrenörlerinin maaşını biz vereceğiz. Deplasman giderleri için 2. Lig takımlarına 170, 3. Lig takımlarına 150 bin TL verip, kilometre uygulaması ile ayrıca kulüplere ek ödeme yapacağız. 2. Lig takımlarına 700, 3. Lig’e ise 600’er bin ödeyeceğiz. 2. Lig takımlarına 600, 3. Lig’e 500 bin TL’yi sezon başlamadan ödeyeceğiz ki takımlar transfer yapabilsin. Hafta içine daha fazla maç alarak kulüplerin iddadan daha fazla kazanmasını sağlayacağız” diye konuştu. 

	 “BÖLGEYE DEVASA TESİSLER KAZANDIRACAĞIZ”  

	2. Lig ve 3. Lig’deki kulüplerin üvey evlat durumuna sokulduğunu anlatan Ulusoy, başkan olması halinde kulüplere yardımcı olmayan hiçbir yönetici ve kurul üyesi ile çalışmayacağını söyledi. Ulusoy, ”2. Lig ve 3. Lig kulüplerine sponsor desteği sunacağız ve bunlar hazır. Demirören yönetimi ağır cezalarla bir anlamda kaşıkla verdiğini kepçe ile kulüplerden alıyor. Adaletsiz ve haksız para cezalarının önüne geçeceğiz. Diyarbakır başta olmak üzere bölgeye devasa tesisler yaparak alt yapıya ciddi destek sunacağız.Federasyon atanmışların, seçimden seçime kulüpleri hatırlayanların egemenliğinde olmasın. Her ay ya da iki ayda bir düzenli olarak 2. Lig ve 3. Lig kulüpleriyle bir araya geleceğiz. Telefonlarımız size 24 saat açık olacak. Kulüplerin telefonlarına çıkmayan yönetici istifa edecek. Kurullar sizin emrinizde olacak” ifadelerini kullandı. 
