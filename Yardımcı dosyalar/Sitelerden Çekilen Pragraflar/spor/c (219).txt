
	Hacıosmanoğlu, Trabzonspor Dergisi'nin Haziran ayı sayısında yer alan yazısında, geçen sezonu arzu ettikleri yerde tamamlayamadıklarını belirterek, "Hem sezon boyunca bitmeyen hakem hataları hem de üst üste gelen sakatlıklar bizi hedeflerimizden uzaklaştıran en önemli etkenlerdi. Bazı oyuncuların ayağı kırıldı, sezon boyunca yaşadığımız sakatlıklar istikrarlı sonuçlar almamızı da engelledi. Belki de en rahat şampiyon olacağımız sezonlardan biriydi. Böyle bir sezonda zirveden uzak kalmanın üzüntüsünü yaşadık" ifadelerini kullandı. 

	 "ŞAMPİYONLUĞUN EN GÜÇLÜ ADAYLARINDAN BİRİ OLMAYI HEDEFLİYORUZ"  
	Hacıosmanoğlu, geçmişe takılmadan Trabzonspor sevdalılarını mutlu etmek ve özlediği şampiyonluğu ortaya koymak amacıyla çalışmaları sürdüreceklerini ifade ederek, "Bu doğrultuda sportif direktör olarak kendi alanında Türkiye'nin en iyilerinden Süleyman Hurma'yı göreve getirdik. Sayın Hurma'nın, tecrübesi ve bilgi birikimiyle gelecek sezonun planlamasında kulübümüze önemli katkılar sunacağına inanıyorum. Rakip takım taraftarlarının bile Türkiye'nin en kaliteli kadrolarından biri olarak gördüğü ekibimize yapacağımız doğru takviyelerle şampiyonluğun en güçlü adaylarından biri olmayı hedefliyoruz" diye konuştu. 
	Geçen ay 14, 16 ve 17 yaş altı takımlarının kazandığı Türkiye şampiyonluklarının ve 1461 Trabzon'un yeniden PTT 1. Lig'e dönmesinin camiada büyük sevinç yaşattığını dile getiren Hacıosmanoğlu, "Başarıda emeği geçen antrenör ve futbolcuları bir kez daha kutluyorum. Bu takımlarda oynayan gençlerin gelecekte Trabzonspor forması giymesi için ellerinden geleni yapacaklardır" açıklamasında bulundu. 

	 "TARAFTAR DESTEĞİ BİR KULÜBÜN OLMAZSA OLMAZIDIR"  
	Hacıosmanoğlu, taraftar desteğinin önemli olduğunu vurgulayarak, sözlerini şöyle tamamladı: 
	"Taraftar desteği bir kulübün başarısının olmazsa olmaz şartlarından biridir. Kulübün başarısını isteyen taraftar da hiçbir zaman desteğini esirgememektedir. Trabzonspor, bugünlere taraftarı sayesinde gelmiştir, gelecekteki başarılarında en büyük pay sahibi yine taraftarı olacaktır."  

	GÖKMEN ŞAHİN   
