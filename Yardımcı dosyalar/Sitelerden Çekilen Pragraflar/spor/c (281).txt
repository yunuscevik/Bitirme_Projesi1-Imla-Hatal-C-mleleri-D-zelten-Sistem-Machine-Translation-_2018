
	Karşıyaka Belediyesi'nin organizasyonu, Karşıyaka Spor Kulübü ve Taraftarlar Derneği'nin destekleriyle gerçekleşen muhteşem geceye 30 bine yakın Karşıyakalı katıldı. Karşıyakalı taraftarlar, akşam saatlerinden itibaren Karşıyaka İstasyon önünde toplandı. Binlerce taraftar, Pınar Karşıyakalı basketbolcuları taşıyan üstü açık otobüsü tezahürat ve alkışlarla karşıladı. Şampiyonluk kupasını taşıyan basketbolcuların Karşıyaka Çarşı'ya girmesiyle, coşku tavan yaptı. Esnaf ve binalarda bulunan Karşıyakalılar konfetilerle takımına destek oldu. Karşıyaka Belediye Başkanı Hüseyin Mutlu Akpınar ve kulüp yöneticileri de otobüsün önünden yürüyerek taraftarı selamladı. 

	 ŞAMPİYONLUK PASTASI KESİLDİ  

	İskele önünde gerçekleştirilen havai fişek ve meşale gösterisi ise beğeni topladı. Basketbolcuları taşıyan otobüs ve taraftarlar, daha sonra iskele önünden Bostanlı'ya doğru hareket etti. Bostanlı Rekreasyon Alanı'na ulaşıldığında, taraftar sayısı yaklaşık 30 bine ulaştı. Şampiyon sporcular tek tek platforma çıkarak taraftarı selamladı. Sonra ise dev şampiyonluk pastası kesildi. Sporcular ve alanı dolduran binlerce taraftar, hep bir ağızdan marşlar söyledi, tezahürat etti. 

	 BASKETBOLUN BAŞKENTİ  

	Karşıyaka Belediye Başkanı Hüseyin Mutlu Akpınar haklı bir sevinç içinde olduklarını belirterek, şampiyonlukta katkısı olan herkese teşekkür etti. Başkan Akpınar, "Bizim bir hayalimiz vardı. Kulübümüzün bayrağını en yüksekte dalgalandırmak istedik ve üst geçitlere değil Boğaz Köprüsü'ne astık bayrağımızı. Şimdi iki kıtada milyonlarca insan Karşıyaka bayrağını selamlıyor. Spor kenti Karşıyaka, basketbolun da başkenti olacak" diye konuştu. 

	 "PARA DEĞİL İNANÇ"  

	Bir yılda önemli başarılar elde ettiklerini söyleyen Başkan Akpınar, "Adımızı önce Türkiye'ye sonra Avrupa'ya duyurduk. Biz Avrupalı olmadık, Avrupa'yı Karşıyakalı yaptık. Salı günü Euroleague hakkını alıp geleceğiz. Parayı değil, inancı ve başarma azmini yüreklerine kazıyan altın elleri kutluyorum. Emeği geçen herkese teşekkürler” ifadelerini kullandı. 
	Başkan Akpınar’ın konuşması sık sık alkış ve tezahüratlarla kesildi. 
	Karşıyaka Spor Kulübü Başkanı Ali Erten de takımı bu noktaya getiren herkese teşekkür ederek, omuz omuza vermeleri halinde kimsenin kendileriyle baş edemeyeceğini kaydetti.  
