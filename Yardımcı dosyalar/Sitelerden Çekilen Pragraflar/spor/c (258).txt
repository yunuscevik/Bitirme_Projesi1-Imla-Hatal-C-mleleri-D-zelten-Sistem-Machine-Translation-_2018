
	Torku Konyaspor’un genç futbolcularından Onur Uğlu ile mavi sularda dalışa giden Uçan, futbol hayatına Roma’da devam etmek istediğini söyledi. 

	Fenerbahçe’nin İtalyan takımı Roma’ya 2 yıllığına kiraya verdiği genç yıldız Salih Uçan, tatil için geldiği memleketi Marmaris’te dalış yaptı. Sabah erken saatlerde evinden çıkarak bir pastanede kahvaltı yapan Uçan, misafir ettiği Torku Konyaspor’un genç futbolcusu Onur Uğlu ve kız arkadaşıyla birlikte dalışa gidecekleri Kordon Caddesi'ndeki tekneye geldi. 

	Sakatlıklardan dolayı Roma’da forma şansı bulamayan Salih Uçan yeni sezon için umutlu konuştu. Uçan, Roma ile 1 yıllık daha sözleşmesi olduğunu hatırlatarak, "Hayırlısıyla Şampiyonlar Ligi ve İtalya liginde iyi oynarsam 2 yılın sonunda Roma ile yeni bir sözleşme imzalayıp burada kalmak istiyorum. Başkanımız Aziz Yıldırım benim güç kazanıp dönmemi istedi. Hayırlısıyla 2 yılın sonunda ne olacak bekleyip göreceğiz" diye konuştu. 
	Genç yıldız daha sonra dalış için bir koya gitmek üzere tekneyle denize açıldı. 

	VURAL EFECİK  
