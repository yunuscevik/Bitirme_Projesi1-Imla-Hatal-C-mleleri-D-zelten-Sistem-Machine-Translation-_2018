 
							
							
												
						 Fenerbahçe  Kulübü Yönetim Kurulu Üyesi Hakan Dinçay, erkek voleybol şubesinde küçülmeye gitme kararında, yeterli desteği alamamalarının etkili olduğunu söyledi.        Hakan Dinçay, yaptığı açıklamada, yeni sezonda erkek voleybol şubesinin daha sınırlı bir bütçeyle mücadele vereceğini aktararak, "Genç, geleceğe dönük oyunculardan oluşan bir kadro yapacağız. Yakın dönemdeki büyük bütçeler, yatırımlar maalesef artık olmayacak. Erkek voleybolunda yaptığımız yatırımın karşılığını alamıyoruz" dedi.   "DEVLETTEN YETERLİ DESTEĞİ GÖREMİYORUZ"  Amatör şubelerde gelirin olmadığını, Fenerbahçe'nin sadece Türk sporuna hizmet etmek adına ciddi yüklerin altına girdiğini dile getiren Dinçay, "Bu amaç için önemli kaynaklar harcadık, imkanlarımızı sonuna kadar kullandık ama devlet desteği ve sponsorluklar konusunda yaşanılan sıkıntıların ardından böyle bir karar almak zorunda kaldık" ifadelerini kullandı.   "DÜŞÜK MALİYETLİ GENÇ OYUNCULAR ALACAĞIZ"  Yeni sezon kadrosunu kurarken, daha düşük maliyetli oyunculara yöneleceklerini dile getiren Dinçay, "Yerli oyuncu alırken de yabancı oyuncu alırken de genç olmasına dikkat edeceğiz. İleriye dönük isimler tercih edilecek. Genç, dinamik ve ileride çok daha iyi noktalara geleceğine inandığımız oyuncuları alacağız. Yıldız isimden ziyade genç yeteneklere önem vereceğiz" diye konuştu.     Fenerbahçe, geçen yıl CEV Challenge Kupası'nı kazanarak tarihi bir başarı elde etmişti.          "HAK EDİLMEYEN RAKAMLAR İSTENİYOR"  Fenerbahçe Kulübü'nün yakın dönemde önemli yatırımlar yaptığı erkek voleybol şubesinin bir çok başarı kazandığını hatırlatan Hakan Dinçay, maliyetlerin yüksekliğine dikkati çekti.         "SON 8 SEZONDA 4 LİG, 2 TÜRKİYE KUPASI, 2 SÜPER KUPA VE 1 AVRUPA KUPASI"  Sarı-lacivertli erkek voleybol takımının son 8 sezonda 4 lig, 2 Türkiye Kupası ve 2 Süper Kupa şampiyonluğu yaşayıp, CEV Challenge Kupası'nda adını zirveye yazdırarak Türkiye'ye bir Avrupa kupası getirdiğini vurgulayan Dinçay, şunları söyledi:  Artık bu bütçeleri karşılayamıyoruz. Maliyetler çok üst noktalara çıkmış durumda. Bana göre hak edilmeyen rakamlar isteniyor. Bir de hiçbir şekilde ne federasyon, ne de devlet tarafından özellikle amatör şubelere destek yok. Bütün yük tamamen kulüplerin bütçesine biniyor. Zaten bu tip şubelerde hiç gelir yok. Oyuncuların talep ettiği rakamlar da çok ciddi boyutlara ulaştı. Artık bu maliyetleri taşıyabilecek sponsorları bulmakta zorlanılıyor. Geldiğimiz noktada artık yapabilecek bir şeyimiz kalmadı."  FENERBAHÇE'DEN TÜRK SPORUNU SARSAN KARAR!               "BANKADAN BORÇ ALARAK AMATÖR ŞUBE YÖNETEMEYİZ"  Voleyboldaki rakiplerinin şirket veya kamu kuruluşu takımları olduğunu aktaran Dinçay, haksız bir rekabet oluştuğunu ve aynı haklara sahip olmadan mücadele vermek durumunda kaldıklarını ileri sürdü.  Şirket ve kamu kuruluşlarına ait takımların, tüm giderlerini vergilerinden düştüğünü ancak kulüp takımlarının bundan faydalanamadığını söyleyen sarı-lacivertli yönetici, "Başkanımız Aziz Yıldırım da daha önce söyledi. Bankalardan borç alarak amatör şube yönetemeyiz. Bu işin tek yolu, devlet desteği ve sponsorlukların olması. En azından, futbol  şubesindeki vergilerimizin bir kısmını amatör şubelere aktarabilsek, çok daha yüksek fayda sağlayabiliriz" değerlendirmesinde bulundu.         "ŞİRKET VE KAMU KURULUŞU TAKIMLARIYLA NASIL REKABET EDELİM?"  Hakan Dinçay, şirket ve kamu kuruluşu takımlarıyla mücadele ettiklerini belirterek, "Biz 10 lira harcasak, onlar 30 lira harcar. Nasıl rekabet edelim? Yapabileceğimiz tek şey, küçülmeye gitme kararı almaktı" ifadelerini kullandı.        Tüm çabalarına karşın erkek voleybol şubesinde yaptıkları yatırımın, verdikleri emeğin karşılığını alamadıklarını aktaran sarı-lacivertli yönetici, sözlerini şöyle tamamladı:         "RAKİPLERİMİZ O PARALARI VERGİDEN DÜŞECEK, BİZ İSE..."  "En azında gençlere yönelerek, önümüzdeki dönemde Türk sporuna bu şekilde hizmet edeceğiz, katkı sağlayacağız. Rakiplerimizin bütçeleri zaten çok yüksek ve kuruşuna kadar da vergiden düşecekler. Bizim ise hiç gelirimiz yok. Kulüp olarak bu maliyetlerin sürekli üstlenilmesi zor. Böyle giderse artık kaldıracak gücümüz yok. Devletin çok daha sağlıklı kararlar alması lazım. Kulüp şirketleri üzerinden çok büyük vergiler ödüyoruz. En azından bir kısmını amatör şubelere aktarabilmeliyiz. Bizim bin 500'ün üzerinde amatör sporcumuz var. Her bir sporcunun yıllık maliyeti en az 10 bin lira. Alt yapılara da önemli yatırım gerekiyor. Fenerbahçe bir şirket veya fabrika değil ki. Sadece taraftarı olan ve spora hizmet eden bin camia. Sponsorluklarla bir yere kadar taşıyabiliyorsunuz. Bir de bunun vergisi ödeniyor. Tam tersine destek olunacak ki spora hizmet edilebilsin, olimpiyatlara sporcu yetiştirilsin."            							
						
							
						
						
							