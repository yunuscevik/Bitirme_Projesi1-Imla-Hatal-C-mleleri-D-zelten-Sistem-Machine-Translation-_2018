
	Mersin İdmanyurdu ile yeniden anlaştığını belirten başarılı savunmacı Malatya’daki son günlerini ve yaşadığı şampiyonlukla ilgili açıklamalarda bulundu. 

	Boyu, fiziği ve tekniğiyle henüz 22 yaşında olmasına karşın Süper Lig’in çıkış yapması beklenen oyuncuları arasında gösterilen Malatyalı futbolcu, yaşadığı şampiyonlukla ilgili olarak, “Şehrin futbol tarihine geçtik” dedi. 

	 “ŞAMPİYONLUKTA EMEĞİM VARSA NE MUTLU BANA”  

	Memleketinin takımıyla şampiyonluk yaşamanın çok farklı bir duygu olduğunu belirten Enes, “Planlarım arasında Malatya’ya gelme gibi bir düşünce yoktu. Mersin'de oynayıp Süper Lig’de kalıcı olmak istiyordum ama kariyerimin bir döneminde de memleketimin formasını giyip şampiyonluk yaşamak hedefliyordum. Mersin’de maç tecrübesi kazanmam için kiralık gönderilmem gündeme geldi. Malatya’dan da teklif gelince bir anda kendimi annemin yanında Yeşilyurt’ta buldum. Allah nasip etti, oynadık ve takım da şampiyon oldu. 6 ay gibi kısa bir sürede şehrin futbol tarihine geçtik. Benim de bunda emeğim olduysa ne mutlu bana” dedi. 
	Bu sezon şampiyon olmalarının arka planında samimiyet ve oyuncuların karakter yapılarının sağlam olmasının bulunduğunu kaydeden Enes, oynadıkları Pendik maçının dönüm noktası olduğunu öne sürdü. 
	Enes, yedek kalan oyuncuların bile takıma katkı sunduğunu ifade ederek, “Bizim en büyük şansımız çok kaliteli ve adama gibi adam oyunculardan kurulu bir takım olmamızdı. Zaman zaman moral bozucu durumlarda, soyunma odasında, yedek kulübesinde bile takımın tecrübelileri herkesi toparlıyordu. Bence Pendik maçı dönüm noktası oldu. Pendikspor’lu oyuncuların soyunma odasındaki görüntülerini günlerce tesiste izledik. O maç belki camiada yıkım etkisi yaptı ama inanın bizi de kendimize getirdi. Pendik maçından sonraki hafta içi herkes bir an önce diğer maç gelse de şu maçın şokunu atsak diyordu. Zaten sonrasında her şey kendiliğinden geldi. Allah, şehrimize bu mutluluğu yaşatacakmış ve nasibimizde varmış ki her şeye rağmen şans bize güldü” ifadelerini kullandı. 

	 “RIZA HOCA KAL DEDİ”  

	Genç futbolcu Mersin İdmanyurdu ile yeniden anlaştığını belirterek, “Rıza Hoca takımla yeniden anlaştı ve benimle de birlikte çalışmak istediğini paylaştı” dedi. 

	Enes, Mersin'den Malatya'ya kiralık olarak geldiğini hatırlatarak, "Mersin İdmanyurdu UEFA tarafından transfer yasağına çarptırıldı. Benim de 31 Mayıs itibariyle Malatya ile zaten ilişiğim kesilmişti. Mersin İdmanyurdu Rıza Hoca ile yeniden anlaştı ve Rıza Hoca benim takımda kalmam yönünde rapor vermiş. Zaten orayla sözleşmem devam ediyordu. Hem tanıdığım bildiğim bir camia hem de hedeflerime uygun bir yer diye Mersin’in geri dön çağrısına uydum” diye konuştu.  

	 MEHMET TÜREL 
	MALATYA  
