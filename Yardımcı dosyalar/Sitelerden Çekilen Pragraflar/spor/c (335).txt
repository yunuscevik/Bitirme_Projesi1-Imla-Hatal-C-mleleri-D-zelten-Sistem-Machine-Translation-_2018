
	PTT 1. Lig’de geçen yıl son haftalarda gösterdiği performans ile ligde kalmayı başaran Denizlispor, ligde kalmasında büyük pay sahibi olan teknik direktör Mehmet Altıparmak ile yeniden anlaşma sağladı. Tesislerde yöneticilerle görüşen Mehmet Altıparmak ile yeniden anlaştıklarını belirten Denizlispor Akil Adam Heyet Başkanı Abdülkadir Uslu, "Geçen sezon takımımızda göreve başlayan ve takımımızın lige tutunmasında büyük pay sahibi olan teknik direktör Mehmet Altıparmak Hocamız ile 1 yıllık daha anlaşma sağlanmıştır. Teknik direktörümüz ile önümüzdeki sezonun planlamasına vakit kaybetmeden başlayacağız. Camiamıza hayırlı uğurlu olsun" dedi. 
	Denizlispor ile yeniden çalışacak olmasının kendisini mutlu ettiğini kaydeden Altıparmak ise, "Tekrar Denizlispor'da çalışmaktan dolayı çok mutluyum. Çok sevdiğim, iyi bildiğim bir camiada yeniden olmak bana ayrıca gurur veriyor. Her iki taraf için de hayırlı uğurlu olsun. Denizlispor'un hedefi daima üst sıralardır. Bu doğrultuda çalışmalarımızı sürdüreceğiz. Bir bütün olup takımımızı camiamızı yukarılara taşımaya çalışacağız. Allah utandırmasın" diye konuştu. 
	  

	 EMRAH VAROL   
