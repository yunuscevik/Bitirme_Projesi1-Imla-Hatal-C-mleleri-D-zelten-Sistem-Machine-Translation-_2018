
	Türkiye Basketbol Ligi’ni şampiyon olarak tamamlayan Pınar Karşıyakalı basketbolcular, idari ve teknik heyet medya gününde Karşıyaka Spor Salonu'nda gazetecilerle buluştu. Yeşil-kırmızılı oyuncular, kazanılan kupalarla poz verdi. 

	Şampiyonluğun ilçede güzel günler yaşattığını söyleyen Pınar Karşıyaka’nın başantrenörü Ufuk Sarıca, “Bu şampiyonluğa uzanırken de Fenerbahçe Ülker ve Anadolu Efes gibi çok değerli takımları geçtik. Bu çok mutluluk verici, gurur duyuyoruz” diye konuştu. 

	 "GİZLİ SAKLI BİR SİHRİMİZ YOK"  

	Çok çalıştıklarını ve bu başarıyı hak ettiklerini söyleyen Sarıca, “Doğru oluşturduğumuz kadrolara eklemeler yaptık. Bu arada kaybettiğimiz bir sürü oyuncu da oldu. Hepsi önemli parçaydı ama esas çatı korundu. Buraya gelirken de söylediğim gibi yapılacak çok şeyimiz ve hayallerimiz vardı. Bu hayallere çalışarak, sahada mücadele ederek ve taraftarımızın desteğini alarak ulaştık. Ancak gizli saklı bir sihrimiz yok ama son topa kadar savaşan bir takım olduk” dedi.  

	 “Bizde hedefler bitmez” diyen Sarıca, şöyle konuştu:  

	“Bu sene burada gelecek senelerde başka yerlerde olur ama koçluk hayatımda bir sürü hayalim var. Açıkçası bunun devamını sağlamaya çalışacağım. Bundan sonra daha fazla sorumluluğumuz var hem ben de hem Pınar Karşıyaka'da, hem İzmir şehrinde, hem de bizle devam edecek herkeste.” 

	 KOÇ: “TESADÜF DEĞİL”  

	Yeşil-kırmızılı ekibin kaptanı İnanç Koç ise bu kazandıkları şampiyonluktan gurur duyduğunu anlatarak, “Bunu Karşıyaka kaptanı olarak yapmak benim için inanılmaz bir gurur kaynağı. Bu tarz başarıların tesadüf olabileceğini düşünmüyorum ve biz bunun tesadüf olmadığını gösterdik” dedi.  

	Euroleague’in vereceği wildcard kararını beklediklerini ifade eden Koç, “Eğer ki Euroleague’in hedefi Avrupa basketbolunu en yukarıya taşımaksa ve bu hedefin içinde Türkiye ligi şampiyonu olmayacaksa ben onun komik olabileceğini düşünüyorum. Bu işte sıkıntı olabileceğini düşünmüyorum, bu taraftar, bu organizasyon bunu hak ediyor. Oraya katılmaktan ziyade orada kalıcı olmak önemli” diye konuştu.  

	ALİ GÖZETEN - HALİL KARAHAN 
