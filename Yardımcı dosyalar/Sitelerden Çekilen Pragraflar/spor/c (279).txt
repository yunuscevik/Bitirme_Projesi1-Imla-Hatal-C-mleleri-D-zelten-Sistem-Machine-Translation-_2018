
	Bursa’da geçtiğimiz hafta düzenlenen Yeşil Bursa Rallisi’nde yaşanan heyecan dolu saniyeler kameralara yansıdı. Hız tutkunlarının yakından takip ettiği yarışta yaşanan kazalar seyircilerin yüreğini ağzına getirdi. Nefeslerini tutarak yarışları izleyen ralli severler, kimi zaman ise yolda kalan araçlara da yardım etti. Bursa Büyükşehir Belediyesi Kültürpark içerisindeki özel seyirci etabında direksiyon sallayan sürücüler, gösterdikleri başarılı performanslarla büyük ilgi topladı. Toplamda 140 kilometre olan özel etaplardan Orhaneli yolunda ise heyecan doruklara çıktı. 64 ekip ilk sıralarda yer almak için birbirleriyle kıyasıya mücadele sergiledi. 

	Yaşanan heyecan dolu anlarda virajlı yollara giren sürücülerin atlattığı korku dolu anlar saniye saniye kameralara da yansıdı. İlk olarak bir yarışmacının aracının bozulması az kalsın faciaya davetiye çıkarıyordu. Arabasını virajın bitimine park eden sürücü, arkadan gelen aracı durdurmak istedi. Kendisini durdurmak isteyen kişiyi son anda fark eden hızlı sürücü, ona çarpmamak için yolun kenarındaki toprak yığınına çarptı. Toprak yığınına çarpan araç takla atmaktan son anda kurtulurken, çevredeki vatandaşlar ise korku içerisinde etrafa kaçtı.   

	 ABDULLAH ÇİBİR  
	  
