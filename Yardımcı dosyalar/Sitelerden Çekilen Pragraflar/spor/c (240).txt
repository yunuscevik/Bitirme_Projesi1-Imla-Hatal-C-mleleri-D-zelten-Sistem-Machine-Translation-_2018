
	Pınar Karşıyaka’nın şampiyonluğunda büyük pay sahibi olan Bobby Dixon, Fenerbahçe Ülker’le anlaşmasının ardından Karşıyakalı taraftarlara sosyal medyadan veda etti. Sarı-lacivertli kulüple 2 yıl için 2,4 milyon dolara anlaşan oyun kurucu, hayatının en güzel günlerini Karşıyaka’da geçirdiğini söyledi. 

	Türk pasaportunda Ali Muhammed ismini seçen Dixon, mesajını da bu isimle imzalarken, şu ifadeleri kullandı: 

	“Karşıyaka’da geçirdiğim 3 yıl inanılmazdı. Oynadığım her maçımı son maçımmış gibi oynadım. Taraftarı çok sevdim. Burada 3 yılda Türkiye Kupası, Cumhurbaşkanlığı Kupası ve lig şampiyonluğu kazandım. Burada kalmak ve yaptığımız güzel şeye devam etmek isterdim ama ne yazık ki bu profesyonel hayat. Bakmam gereken bir ailem var. Kendim ve ailemin geleceğini güvenceye almakla ilgili kararım nedeniyle insanların söylediklerine kırıldım. Her zaman Karşıyaka’yı seveceğim. Burası benim ikinci evim. Umarım hepiniz anlarsınız ama anlamasanız da sizi hala seviyorum.” 
