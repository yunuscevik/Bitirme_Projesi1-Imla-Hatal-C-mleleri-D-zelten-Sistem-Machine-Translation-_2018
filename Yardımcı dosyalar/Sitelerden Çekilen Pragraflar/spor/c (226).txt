
	Şampiyon Pınar Karşıyaka’ya teşekkür yemeği veren Yaşar Holding Yönetim Kurulu Başkanı Selim Yaşar, “Büyük bütçelerle takım kuran İstanbul ekiplerini yine ezip geçeceğiz” dedi. Türkiye Basketbol Ligi’ni (TBL) şampiyon olarak tamamlayan Pınar Karşıyakalı basketbolcular, idari ve teknik ekip, Yaşar Holding’in verdiği şampiyonluk yemeğinde buluştu. Yaşar Holding’e takıma verdiği desteklerden ötürü teşekkür eden Pınar Karşıyaka Başantrenörü Ufuk Sarıca, "Umut ediyorum ki takımın bu beraberliği çok daha uzun yıllara dayanır. Ben de burada 3. senemi doldurmuş biri olarak konuşuyorum. İnşallah çok daha büyük hedeflere, çok daha büyük hayallere sizler vasıtasıyla ulaşırız. İsimler gelir, geçer. Bugün burada oluruz, yarın başka bir yerde oluruz ama sonuç itibariyle Pınar Karşıyaka ismi Türkiye’de çok daha yüksek sesle telaffuz ediliyor. Bu başarıya ortak olmaktan dolayı kendi adıma çok huzurlu ve mutlu olduğumu söyleyebilirim” dedi. 

	 ERTEN: “BU BAŞARI TESADÜF DEĞİL”  
	Bu başarılarının tesadüf olmadığını söyleyen Karşıyaka Kulüp Başkanı Ali Erten ise, “Üst üste konulmuş, bilinçli, bilimsel bir çalışmanın sonucu. Türkiye’nin değil Avrupa’nın en iyi koçlarından birine sahibiz. Teşekkürler Ufuk hoca, iyi ki buradasınız, inşallah uzun seneler bizimle olursunuz” diye konuştu. 
	Yeşil-kırmızılı taraftarların da bu başarıda büyük payı olduğunu ifade eden Erten, “Çok iyi bir taraftarımız olduğu için de şanslıyız. Hiçbir tahrike kapılmadan takımlarını her yerde desteklediler. Hiç deplasman yaşatmadılar, gittiğimiz her yerde bizimle oldular. Her türlü zorluğu aşarak, gerektiğinde rakip tribün biletlerini alarak o tribünlere girdiler. Bu başarıda onların payı çok büyük. Hepsinin ötesinde sahada aslan gibi oyuncularımız olağanüstü bir performans gösterdiler. Devlerle mücadele ettiler ama bir yerde Anadolu devrimi gerçekleştirdiler. En son 16 yıl önce İstanbul dışına çıktı bu kupa” diye konuştu. 

	 YAŞAR: “HERKES KARŞIYAKALI OLDU”  
	Karşıyaka’nın basketbol kültürüne sahip bir ilçe olduğunu söyleyen Yaşar Holding Yönetim Kurulu Başkanı Selim Yaşar da, “Karşıyaka’da basketbolla yaşayan 92 yaşından 2 yaşına kadar birçok insan var hala. Karşıyaka, basketbol damarlarına işlemiş bir yer. Kolay kolay da bırakmaz ve biz başarılı olmaya mecburuz. Bu bir başlangıçtır. Pınar Karşıyaka artık bütün İzmir’in takımı olacaktır. Pınar Karşıyaka her gönüle girmiştir” şeklinde konuştu. 

	İstanbul’da hala Pınar Karşıyaka’nın konuşulduğunu anlatan Yaşar, “İş adamları etkilenmiş, insanlar etkilenmiş. Birdenbire herkes Karşıyakalı olduğunun farkına varmış. Taraftar sayımız büyük ölçüde artmış durumda. Bu güçle beraber Karşıyaka inşallah Euroleague’e de girecektir. Avrupa’da da aynı şekilde gönüllere girecektir. Avrupa’da da adını yazdıracaktır” ifadelerini kullandı. 

	 “YİNE EZİP GEÇECEĞİZ”  
	Basketbolun bir takım oyunu olduğunu dile getiren Yaşar, “Takım olmak çok önemli. Biz gerçekten güzel bir takım kurduk ve bu takım oyunuyla başarılı olduk. Seneye de başarılı olacağız. Seneye de çok büyük rakamlarla bütçe yapan İstanbul takımlarını ezip geçeceğiz. Çünkü biz yine güzel bir takım kuracağız” diye konuştu. 

	Pınar Karşıyaka’nın 28 yıl sonra sahip olduğu şampiyonluğun kutlandığı gecede Yaşar Holding Yönetim Kurulu Başkanı Selim Yaşar, Yaşar Holding Yönetim Kurulu Başkan Vekili Feyhan Yaşar, Yaşar Holding Yönetim Kurulu Başkan Vekili İdil Yiğitbaşı ve Yaşar Holding İcra Başkanı Mehmet Aktaş ile birlikte Pınar Karşıyakalı yönetici ve basketbolcular şampiyonluk pastası kesti.  

	ABDÜLAZİZ BAYDİLLİ - ALİ GÖZETEN 
