
	Antalyaspor Spor Faaliyetleri Tic. Ve San. A.Ş. Vekili Avukat Cenk Soyer yazılı olarak, izinsiz Antalyaspor isminin ve logosunun kullanımı hakkında uyarılarda bulundu. 

	"Şehrimizin en önemli marka değeri olan 'Antalyaspor' ismi ve logosunu kullanım hakkı münhasıran müvekkil Antalyaspor Kulübüne aittir" diyen Soyer, “Yeni futbol sezonu hazırlıklarının başladığı şu günlerde tanınırlığı yüksek olan bu önemli marka ve logonun izin alınmaksızın kullanıldığına sıklıkla şahit olmaktayız. Bilindiği üzere Markaların Korunması Hakkına ilişkin 556 sayılı kanun hükmünde kararnamenin 9. maddesi doğrultusunda marka sahibi tescilden doğan tüm hakların tek sahibidir. Bu suretle marka sahibine ait olan bu hakkın başkaları tarafından kullanılması, basılmasına aracılık edilmesi, halinde marka tecavüzünde bulunanların aynı kanun hükmünde kararnamenin 61. ve 61/A. maddesi gereğince 2 yıldan 4 yıla kadar hapis ve 5 bin güne kadar da adli para cezası ile cezalandırılacaktır. Müvekkil kulüp bu ortamda tüm yasal haklarını sonuna kadar kullanacaktır” dedi. 

	Soyer açıklamasının devamında ise şu ifadelere yer verdi: 

	"Türk Ticaret Kanunu'nun 54. madde ve devamı maddeleri doğrultusunda haksız rekabete vücut vermekte olup bu haksız eylemler nedeni ile tüm dava haklarını saklı tutmaktadır. Aynı yasanın 57. ve 58. maddesi gereğince Kulübümüzün adı ve markasının geçtiği her türlü materyali basan kuruluş da aynı şekilde bu marka tecavüzünden sorumlu olacaktır. 

	Tüm yukarıda ifade edilenler doğrultusunda müvekkil Antalyaspor Kulübüne tescilli olan ‘Antalyaspor’ markası ve logosunun hiçbir surette kullanılmamasını, söz konusu marka ile ilgili olarak basım yapılmamasını rica eder, aksi halde oluşacak tüm zararlarımızın tarafınızdan tanzim edileceğini belirtir, cezai tüm yasal yollara da ilaveten başvuracağımızı ihtaren bildiririz.”  