

  
    
      
       
     
	Andrew Goudelock, sarı-lacivertli takıma 2014 yılında UNICS Kazan'dan gelmişti. 
	 
	 PROFESYONEL KARİYERİ:  
	7 Aralık 1988 doğumlu ve 1.91 boyundaki Goudelock, şutör guard pozisyonunda görev alıyor. Kolej yıllarını Charleston'da geçiren başarılı oyuncu , 2008-2009, 2009-2010 ve 2010-2011 yıllarında Güney Konferansı İlk Beşi'ne seçildi. Goudelock, 2011'de Güney Konferansı'nın En İyi Oyuncusu unvanını da aldı. 
	 
	2011 NBA  Draft'ında Los Angeles Lakers  tarafından 2. tur 46. sıradan seçilen Goudelock, 2011-2012 ve 2012-2013 sezonlarında Lakers kadrosunda kendisine yer buldu. Goudelock bu süreçte, Gelişim Ligi takımlarından Sioux Falls Skyforce ve Rio Grande Valley ekiplerinde de forma giydi. 
	Avrupa kariyerine Rusya 'da başlayan Birleşik Amerikalı  şutör, 2013-2014 sezonunu Unics Kazan  ile geçirdi. Rus temsilcisi ile Eurocup 'ta final  oynama başarısı gösteren skorer oyuncu, maç  başına 18,8 sayı, 2 ribaund, 3,1 asist ortalamalarıyla oynadı. Goudelock, CEZ Nymburk'a karşı oynanan Sekizli Final ilk karşılaşmasında 36 sayı üreterek, sezonun bu kulvarda en yüksek değerine ulaştı. Yıldız oyuncu, Eurocup'ta oynadığı 24 maçın 23'ünde çift haneli sayılarda skor üretmeyi başardı. Goudelock, 2013-2014 sezonunun Eurocup'ta MVP (En Değerli Oyuncu) seçildi. 
	 
	Goudelock, VTB League'de de 19,8 sayı, 2,0 ribaund, 2,8 asist ortalamaları tutturdu. Birleşik Amerikalı oyuncu, VTB League'de en yüksek skoruna, 36 sayıyla Enisey karşısında ulaştı. Goudelock, VTB'de oynadığı 22 maçın 21'inde çift haneli sayılarda skor üretmeyi başardı ve bu ligin normal sezonunun MVP'si (En Değerli Oyuncu) seçildi. 
	 
	Yıldız oyuncu, 2014 yılında Unics Kazan ile birlikte Rusya Kupası'nı kazandı ve finalin en değerli oyuncusu seçildi. 
	 
	Goudelock, geçtiğimiz sezon Avrupa'da  ilk yılını yaşamış olsa da, bu kıtada forma giyen oyuncular arasında en özel skorerlerden biri olarak anılmayı başardı. Eurocup'ta %40,9 ve VTB League'de de %43,7 üç sayı isabet oranları tutturdu. Goudelock enerjisi, kendi şutunu yaratabilmesi ve birebir oyununu iyi oynayabilmesiyle birlikte çok önemli bir hücum kozu. Birleşik Amerikalı oyuncu, her iki guard pozisyonunda da oynayabiliyor. 
	  
	İstanbul-DHA  
  
 
