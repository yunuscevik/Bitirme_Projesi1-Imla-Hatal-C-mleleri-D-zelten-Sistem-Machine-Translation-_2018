

  
    
      
       
     
	"Potanın Perileri" karşılaşmaya Işıl Alben , Olcay Çakır, Bahar Çağlar, Lara Sanders ve Nevriye  Yılmaz beşiyle başladı. Türkiye ’nin ilk sayıları orta mesafede Nevriye Yılmaz’dan geldi. Milliler oyuna hızlı başladı ve ilk 02:30 dakikayı 7-3 ile geçti. Rakibinin üstündeki baskıyı oyunun iki tarafında da azaltmayan ve yüksek şut yüzdesiyle oynayan Ay Yıldızlılar, ilk beş dakika sonunda 13-5 öndeydi. Çeyreğin bitmesine üç dakika kala fark 10 sayıya çıktı: 17-7. Bu çeyrek boyunca hücum ribauntlarında ve hızlı ataklarda iyi bir performans gösteren Potanın Perileri, periyodu 20-8 önde kapattı. 
	 
	Karşılaşmanın ikinci çeyreğinin ilk dakikalarında iki takım  da verimli hücum etmekte zorlandı. Türkiye’nin çift hanelerdeki skor üstünlüğünü koruduğu bu dakikalarda, savunma performansları ön plana çıktı. Potanın Perileri ilk dört dakikayı 22-10 üstün geçti. Çeyreğin ikinci yarısında 7-0’lık bir seri yakalayan Karadağ , farkı tek hanelere indirdi. Türkiye ilk yarıyı 28-21 önde kapattı. 
	 
	Maçın üçüncü çeyreğinin ilk dakikalarında hücumda ritmini bulamayan Türkiye’ye karşı Karadağ farkı dört sayıya kadar indirdi. Karadağ’ın geri dönüşüne rağmen skor üstünlüğünü kaybetmeyen Türkiye ise maçın kilidini çeyreğin ikinci yarısında çözdü. Nevriye Yılmaz ve Lara Sanders’ın hücumda gösterdiği performansla hareketlilik kazanan Türkiye, farkı yeniden çift hanelere çıkardı. 01:30 dakika kala fark 20 sayıya çıktı: 46-26. Potanın Perileri çeyreği 50-28 önde kapattı. 
	 
	Son çeyreğe farkın getirdiği rahatlık ile başlayan Milliler, hücumdaki ritmini korudu ve Karadağ’ın bir daha geri dönüş yapmasına izin vermedi. Farkın azalmamasına karşı oyundan düşen Karadağ’a karşı Türkiye, 61-41 galip geldi ve E Grubu’na galibiyetle başladı. 
	 
	Potanın Perileri’nde Nevriye Yılmaz 18 sayı-5 ribaund, Lara Sanders 15 sayı-6 ribaund, Işıl Alben 11 sayı-7 ribaund-7 asist ile oynadı. 
	 
	 DEBRECEN, (DHA)  
	  
  
 
