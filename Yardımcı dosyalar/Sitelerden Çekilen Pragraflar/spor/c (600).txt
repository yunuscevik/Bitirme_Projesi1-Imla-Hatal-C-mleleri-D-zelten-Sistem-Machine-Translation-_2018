 
							
							
												
						 Başantrenörlük kariyerine henüz 2011-2012 sezonunda Anadolu Efes'te başlayan ve 2012-2013 sezonunda Pınar Karşıyaka'da göreve gelen Ufuk Sarıca, kariyerleri bir çok önemli zaferle dolu olan ve Avrupa basketbolunun en kariyerli başantrenörleri arasında yer alan Obradovic ile Ivkovic'i geride bıraktı.  Sarıca yönetimindeki Pınar Karşıyaka, Obradovic yönetimindeki Fenerbahçe  Ülker'i play-off yarı final serisinde 3-1'le geçerken, Dusan Ivkovic'in başında bulunduğu Anadolu Efes'i ise finalde 4-1 yenilgiye uğratıp, 28 yıl sonra şampiyonluk kupasını İzmir 'e götürdü.    Kariyerleri de yetmedi  Zeljko Obradovic ve Dusan Ivkovic'in birbirinden önemli başarılarla dolu kariyerleri, Ufuk Sarıca idaresindeki Pınar Karşıyaka karşısında lig şampiyonluğunu getirmeye yetmedi.  Yarı finalde Pınar Karşıyaka'ya elenen Fenerbahçe Ülker'in başantrenörü Zeljko Obradovic, 4 farklı takımda 8 THY  Avrupa Ligi şampiyonluğu kazanırken, 2 Saporta Kupası şampiyonluğu ile Yugoslavya Milli Takımı'nın başında da Avrupa ve dünya şampiyonluklarına ulaşmayı başarmıştı.  Pınar Karşıyaka'nın finalde rakibi olan Anadolu Efes'in başında bulunan 71 yaşındaki tecrübeli teknik adam Dusan Ivkovic de Avrupa'nın önde gelen antrenörlerinden biri olarak gösteriliyor. Avrupa'da 2 kez THY Avrupa Ligi, 2 kez Saporta Kupası ve 1 kez de Koraç Kupası şampiyonlukları yaşayan Sırp çalıştırıcı, tüm tecrübelerine rağmen Ufuk Sarıca'nın idaresindeki Pınar Karşıyaka'ya diş geçiremedi.    Türkiye kariyerine 20013-2014 sezonunda başlayan Obradovic, 1 lig ve 1 Cumhurbaşkanlığı Kupası şampiyonluğu elde ederken, bu sezon ise takımını THY Avrupa Ligi'nde de Dörtlü Final'e taşıdı. Obradovic, bu sezon kupa sevinci yaşayamazken, Dörtlü Final'de de takımı dördüncü olabildi.  Anadolu Efes'te ilk yılını geride bırakan Ivkovic ise bu sezon sadece Türkiye Kupası şampiyonluğu yaşadı.    Play-off etabında çıkışa geçti  Ligde normal sezonu 19 galibiyet ve 11 yenilgiyle 4. sırada tamamlayan Ufuk Sarıca yönetimindeki Pınar Karşıyaka, play-off etabında ise giderek yükselen bir grafik ortaya koydu. Çeyrek final etabında Banvit'i 2-1 le geçen İzmir ekibi, normal sezondaki iki maçını kaybettiği Fenerbahçe Ülker'i çeyrek finalde 3-1'lik seriyle saf dışı bırakmayı başardı.  Normal sezonda ilkini deplasmanda kaybettiği, ikinci maçı ise evinde kazandığı Anadolu Efes'le play-off finalinde tekrar karşı karşıya gelen Sarıca yönetimindeki İzmir ekibi, bu kez rakibine şans tanımadı. Final serisindeki ilk maçı kaybetmesine rağmen ardından üst üste 4 müsabaka kazanan Pınar Karşıyaka, Dusan Ivkovic ile öğrencilerine şans tanımayarak adını zirveye yazdırdı.    Sezonu iki kupayla tamamladı  Ufuk Sarıca, Pınar Karşıyaka'ya lig şampiyonluğunu kazandırırken, sezonu da iki kupayla tamamlamış oldu. Fenerbahçe Ülker karşısında Cumhurbaşkanlığı Kupası'nı kazanarak başladığı sezonu, Anadolu Efes'e karşı lig şampiyonluğunu elde ederek kapatan Sarıca idaresindeki Pınar Karşıyaka, iki dev bütçeli rakibine üstünlük sağlayarak önemli bir performans ortaya koydu.  							
						
							
						
						
							