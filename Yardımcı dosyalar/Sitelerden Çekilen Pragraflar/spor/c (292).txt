
	Barcelona’nın dünyaca ünlü yıldızı Lionel Messi, yeni bir dalya heyecanı yaşıyor. Şili’de düzenlenen Copa Amerika’da Arjantin adına mücadelede eden Messi, ülkesinin grubun 3. maçında Jamaika'ya karşı oynayacağı mücadele ile birlikte 100. kez milli formayı giyecek. 
	Gerardo Martino yönetimindeki Arjantin Milli Takımı, Copa Amerika B Grubu mücadelesinde yarın TSİ 00:30'da Sausalito Stadyumu'nda grubun son sırasında bulunan Jamaika ile karşılaşacak. 

	 99 MAÇTA 46 GOL  
	99 kez giydiği Arjantin forması altında rakip fileleri 46 kez havalandıran yıldız isim, Dünya Kupası'nda final ve Copa Amerika'da forma giyme şansı bulduğunu hatırlatarak, “Umuyorum bu 100 maçın ardından ülkem adına kupalar da kazanmayı başlarım'' dedi. 

	 İLK MAÇINDA KIRMIZI KART  
	Milli formayı ilk kez 18 yaşında Macaristan ile oynanan dostluk maçında giyen Lionel Messi, 64. dakikada Lisandro Lopez’in yerine oyuna dahil olurken, 1 dakika sonra kırmızı kart görerek oyundan atılmıştı. 

	 BATISTUTA’YI GEÇMEK İSTİYOR  
	Barcelona forması altında kulüp tarihinde bir çok ilklere imza atan Messi, milli takım kariyerinde de yeni başarılar elde etmek istiyor. Arjantin forması altında 46 golü bulunan yıldız isim, 56 golle Arjantin'in en golcü oyuncusu unvanını elinde bulunduran Gabriel Batistuta'yı geçerek tarihe adını bir kez daha yazdırmak istiyor.  
