
	Sezonun tamamlanmasının ardından Aytaç Öden, Muarem Muarem, De Federico ve Emre Güngör’ü kadrosuna katan Eskişehirspor’da transfer çalışmaları hız kesmeden devam ediyor. Yeni sezona güçlü bir kadro ile girmek isteyen kırmızı-siyahlı kulüp, bir önceki sezon formasını terleten, Mustafa Yumlu, Ömer Şişmanoğlu ve Sezer Öztürk transferleri için beklemesini sürdürürken, teknik direktör Michael Skibbe’nin istediği iki yabancı forvet içinde temaslarına devam ediyor. Eskişehirspor yönetiminin özellikle Mustafa Yumlu’yu takıma kazandırmak istediği ve bu transfere yıldız futbolcunun da olumlu baktığı öğrenildi. Eskişehirspor’un ilerleyen günlerde yabancı iki golcüye imza attırması bekleniyor. 

	Öte yandan, Çaykur Rizespor’da forma giyen başarılı orta saha oyuncusu Engin Bekdemir ile de her konuda anlaşma sağladı. Engin Bekdemir’in gün içinde kendisini kırmızı siyahlı yapacak olan imzayı atması bekleniyor. Geçtiğimiz sezonda transfer listesinde olan Bekdemir ile Eskişehirspor, bu sezonda mutlu sona ulaştı. Transfer ile ilgili ayrıntılar, imzanın atılmasının ardından netlik kazanacak. 
