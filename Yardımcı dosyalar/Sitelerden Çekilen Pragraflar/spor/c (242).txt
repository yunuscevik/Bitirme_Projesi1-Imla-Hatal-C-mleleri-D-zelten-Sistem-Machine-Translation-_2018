
	Yeşil-beyazlı ekibin Fenerbahçe'den transfer ettiği genç kaleci Mert Günok, Özlüce Tesisleri’nde düzenlenen basın toplantısında 3 yıllık sözleşme imzaladı. İmza törenine katılan Bursaspor Futbol Şube Sorumlusu Necmettin Kocaman, “Bursaspor hedefleri sürekli büyüyen bir kulüp. Başkanımız Recep Bölükbaşı liderliğinde bu şehre, camiaya yakışır bir takım oluşturmak için yoğun çaba gösteriyoruz. Mert ile kadromuz daha da güçlendi. Mert, kariyerinde 6 kupa kazanmış. İnşallah 7'nci kupayı Bursaspor'da kazanacak. Harun ile birlikte takımımızın başarısına katkı sağlayacaklardır. Bizler buna inanıyoruz" dedi. 

	 MERT: “BURSASPOR BENİMLE YAKINDAN İLGİLENDİ”  
	Genç kaleci Mert Günok ise Bursaspor’a transfer olduğu için mutlu olduğunu belirterek, “Transferin ilk gününden itibaren Bursaspor benimle yakından ilgilendi. Ben de bu sene Bursaspor'un büyük hedefleri doğrultusunda elimden gelenin daha iyisini yapacağım. Bursaspor'a ikinci şampiyonluğunu yaşatmak istiyorum. Umarım bu sözleşme iki taraf için de hayırlı olur” diye konuştu. 

	 “REKABET BURSASPOR’A FAYDA SAĞLAYACAK”  
	Kalede Harun Tekin ile rekabet halinde olacağını anlatan yetenekli kaleci, “Harun transferim gerçekleştikten sonra aradı ve tebrik etti. Çok karakterli bir futbolcu. Harun ile ikimizin arasındaki rekabet Bursaspor'a yarayacak. Umarım bu rekabetin sonu şampiyonluk olur. Harun milli takımdan arkadaşım. Transfer için kendisi beni aradı çok sevdiğim bir isim. Anlaştığımda beni ilk arayıp kutlayan isimdi. Karakterini belli etti. İkimiz aramızda rekabet Bursaspor’a fayda sağlayacak. Umarım bu rekabetin sonu şampiyonluk olur” şeklinde konuştu. 
	Açıklamaların ardından kendisini 3 yıllığına yeşil-beyazlı renklere bağlayan sözleşmeye imza atan yetenekli kaleci, basın mensuplarına da poz verdi. 

	 AHMET FARUK ÇABUK   
	 
	  
