
	Azerbaycan’ın başkenti Bakü’de düzenlenen 1. Avrupa Oyunları’nda milli güreşçilerden Soner Demirtaş altın madalya kazandı.  

	Haydar Aliyev Arena’da Erkekler Serbest Stilde milli güreşçilerden Soner Demirtaş, altın madalya, Sezer Akgül ve Mustafa Kaya ise bronz madalya için mindere çıktı. 

	74 kiloda mücadele eden Soner Demirtaş ilk karşılaşmada Finlandiyalı Henri Selenius’u 10-0’lık teknik üstünlükle mağlup ederek çeyrek finale yükseldi. Soner Demirtaş daha sonra Azerbaycanlı sporcu Jabrayil Hasanov’u 5-3 önde iken tuş ederek yarı finale yükseldi. Bulgar rakibi Kiril Terziev’i 6-3’lük skorla mağlup ederek finale yükselen Türk güreşçi, finalde Rus Aniar Geduev ile karşılaştı. Rus rakibi karşısında etkili olamayn Demirtaş karşılaşmadan 4-0 mağlup olarak gümüş madalyanın sahibi oldu. 

	 DEMİRTAŞ: "KENDİMİZİ TÜRKİYE’DEKİ GİBİ HİSSEDİYORUZ"  

	Mücadele sonrası açıklamalarda bulunan mili güreşçi Soner Demirtaş, altın madalya için çıktığını ama başaramadığını belirterek, "Elimden geleni yaptım, rakibim güçlüydü. Önümüzde Dünya Şampiyonası’nda Olimpiyat barajı var. Artık en güzel şekilde oraya hazırlanacağız. Vizeyi alıp ülkemizi en iyi şekilde temsil edeceğiz” dedi. 

	Kendisini Türkiye'de gibi hissettiğini de ifade eden Demirtaş, "Kendimizi Azerbaycan’da değil de ülkemizde gibi hissediyoruz. Bu kadar seyirci bizi destekliyor, çok teşekkür ediyorum. Azerbaycanlı kardeşlerimizden Türkiye’de olduğumdan daha fazla destek aldım. Salon tıklım tıklım doluydu. Avrupa ve Dünya Şampiyonaları’nda güreştim ama ilk defa bu kadar seyircinin önünde güreştim” diye konuştu. 

	 SEZER AKGÜL VE MUSTAFA KAYA BRONZ MADALYA KAZANDI  

	57 kiloda milli güreşçi Sezer Akgül, Estonyalı rakibi Aleksei Baskakov’u 6-0 mağlup ederek çeyrek finale yükseldi. Çeyrek finalde Rus sporcu Viktor Lebedev’e 6-3 mağlup olan Akgül, rakibinin finale yükselmesi ile repesaj maçına çıkmaya hak kazandı. Akgül, pepesaj müsabakasında Ukraynalı Taras Markovych ile 7-7 berabere kalan ve son sayıyı hanesine yazdırarak minderden galibiyetle ayrıldı. Bronz madalya için Azerbaycanlı sporcu Yashar Aliyev ile mindere çıkan Akgül 4-3 öndeyken rakibini tuş pozisyonuna getirdi ve mücadeleden 5-0 hükmen galip ayrılarak bronz madalyanın sahibi oldu. 

	 AKGÜL: "DÜNYA ŞAMPİYONU OLMAK İSTİYORUM"  

	Azerbaycan’da kendisini vatanında gibi hissettiğini belirten Sezer Akgül, ”Buranın Türkiye’den farkı yoktu. Bizi bütün maçlarda desteklediler. Rakiplerimize karşı bizi çok iyi desteklediler, Türkiye’de olsa ancak bu kadar olurdu. Azerbaycan halkına teşekkür ediyorum ve bu madalyayı ülkeme hediye ediyorum. Altın istiyordum ancak bronzda kaldım. Çeyrek finalde talihsiz bir şekilde yenildim. Önümüzde dünya şampiyonası var orada ülkemizi en güzel şekilde temsil edip dünya şampiyonu olmak istiyorum” sözlerini sarf etti. 

	 KAYA DA MADALYAYI TAKTI  

	65 kiloda mücadele eden bir diğer güreşçi Mustafa Kaya, Kosovalı rakibi Arlind Curri’yi 12-2’lik skorla ve teknik üstünlükle mağlup ederek çeyrek finale yükseldi. İtalyan sporcu Marquez Chamizo’ya 10-7 ile mağlup olan Mustafa Kaya, Gürcü Kentchadze ile çıktığı repesaj maçında rakibini 14-13 mağlup etti. Roman sporcu George Bucur ile bronz madalya için karşılan Kaya rakibini mağlup ederek bronz madalyayı boynuna taktı. 
	Mücadele sonrası açıklamalarda bulunan Mustafa Kaya, ilk defa katıldıkları bir şampiyona olduklarını belirterek, ”İlk defa katıldığımız bir şampiyona. 4 sıkletin 3’ünde madalya almayı başardık. Yarın mücadele edecek arkadaşlarımıza moral olur diye düşünüyorum. Takım halinde inşallah şampiyonluğa yol alıyoruz. Büyüklerde ilk madalyam oldu, inşallah gerisi gelir. Atmosfer olarak Türkiye’deyiz gibi. Seyirci olarak çok desteklediler. Bu destek bize avantaj, rakibe de dezavantaj. Çok teşekkür ediyorum” ifadelerini kullandı.  

	KAMİL NADİRLİ 
