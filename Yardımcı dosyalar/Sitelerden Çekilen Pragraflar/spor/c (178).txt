

  
    
      
       
     
	Başkan Gültekin Gencer'in 2 yıllık görev sürecindeki yönetimini eleştiren grup  üyeleri, seçimli genel kurul talep etti. Antalyaspor  Kulübü Derneği üyesi ve anonim şirketi hissedarlarından oluşan bir grup, Hasan Subaşı Tesisi önünde basın  toplantısı düzenledi. Tesisin giriş kapısında bir araya gelen yaklaşık 30 kişilik grup adına açıklamayı Recep Güler yaptı. Antalyaspor yönetimini eleştiren Güler, kulüp başkanı Gültekin Gencer'in görev yaptığı 2 yıllık süreçte kulübün mali, sportif ve kurumsallaşma alanında kara günler yaşadığını dile getirdi. Son iki yılda 6 teknik direktör  değişikliği ve futbolcu  transferinin fazlalığı konusunda Gencer'e tepki gösteren Güler, 3 Temmuz 'da yapılacak mali genel kurulun seçimli hale getirilmesini istedi. 

	 MANDIRALI'YA 500 BİN ŞAMPİYONLUK  PRİMİ İDDİASI   

	Güler açıklamasında, kulüp başkanı Gencer'e şu soruları yöneltti: "2 yıl boyunca yönetim listelerinde bulunan yöneticiler hangi sebeple yönetimden ayrılmıştır. 2 yıldır 6 teknik direktör hangi kriterlerle Antalyaspor'da çalışmış ve gönderilmiştir. Hami Mandıralı'ya 500 bin lira şampiyonluk primi verileceği doğru mudur? 2 yıldır futbolcu transferlerinin maliyeti nedir?" 

	 "KESİNLİKLE KARŞIYIZ" 
	  

	Antalyaspor yönetiminin Ronaldinho  ve Eto 'o başta olmak üzere transfer  görüşmelerine de değinen Güler, "Antalyaspor'da yapılan flaş transfer görüşmeleri tamamen gündem değiştirmek içindir. Bu görüşmelerin Antalyasporumuzun geleceğine zarar verecek görüşmeler olduğu aşikardır. Bu görüşmelere kesinlikle karşıyız. Kulübü daha fazla bataklığa sürüklemeden, geleceğini karartmadan 3 Temmuz'da yapılacak genel kurulu seçimli hale getirmesini Antalyasporlular olarak talep etmekteyiz. Eğer bir pasta varsa o pastanın üstünde çilek çok güzel görünür. Senin pastan yok, alt takımın yok. Eğer 'Eto'o ve Ronaldinho gelecek' diye stada insanlar  gelecekse, gelmesin  Antalyaspor aşkı ile doldursunlar. İyi bir düzen kurulursa biz baş tacı yaparız" diye konuştu. 

	 "AYRANI YOK İÇMEYE"   

	Süleyman Turan ise transfer edilmesi düşünülen futbolcuların maliyeti konusunda yönetimi eleştirdi. Turan, "Amiyane tabir var. Ayranı yok içmeye tahtırevan ile gider... Devamını siz tamamlayın. Gündem değiştirmek bu. Eto'o gelse ne olur, 34 yaşında. O kadar para , sponsor varsa, borçlar temizlensin" dedi. 

	 TOLGA YILDIRIM  - ANTALYA , (DHA)   
  
 
