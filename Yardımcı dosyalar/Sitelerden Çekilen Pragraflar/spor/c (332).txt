
	Transfer çalışmalarını sürdüren Torku Konyaspor, Dossa Junior ve Alban Meha’dan sonra dış transferde üçüncü imzayı Almanya 2. Lig takımlarından Erzgebirge Aue forması giyen 26 yaşındaki Selçuk Alibaz’a attırdı. 

	Transfer çalışmalarını sürdürdüklerini belirten Sportif Direktör Murat Erdoğan, "Selçuk Alibaz arkadaşımızla yaptığımız görüşmelerde anlaşma sağladık ve sözleşme imzalıyoruz. Anlaşmanın hem kulübümüze hem de Selçuk’a hayırlı olmasını diliyoruz. Listemizde olan ve kadromuzda görmek istediğimiz bir ismi Konyasporumuza kazandırdığımız için mutluyuz. İnşallah kendisi sözleşme süresince takımımıza vereceği katkı ile başarılı sezonlar geçirir. Buna inanıyoruz" diye konuştu. 

	İmza töreninde konuşan yeni transfer Selçuk Alibaz ise "Konyaspor’da olmaktan son derece mutluyum. Benim için büyük bir camia ve güzel bir şehre geldim. Transferimde emeği geçenlere teşekkür ediyorum. Hepimiz için hayırlı olsun. Burada kendimi kanıtlamak istiyorum" dedi. 

	Konuşmaların ardından Selçuk Alibaz kendisini 2 yıllığına Torku Konyaspor’a bağlayan imzayı atarken, daha sonra basın mensuplarına poz verdi. 
