
	Dünya Güreş Birliği (UWW) tarafından düzenlenen ve İstanbul'un ev sahipliğinde gerçekleşecek olan Gençler Avrupa Güreş Şampiyonası'nın tanıtım toplantısı yapıldı. Toplantıda açıklamalarda bulunan Genç Erkekler Serbest Güreş Milli Takımı Teknik Direktörü Elvan Mert, şampiyonluklarını yenilemek istediklerini belirterek, "Gençler serbest güreş takımı geçen sene Avrupa Şampiyonu olmuştu. Takımımız her yıl birer basamak üste çıkmıştı. Geçen yıl şampiyon olduk. Önemli olan şampiyon kalabilmektir. Biz şampiyonluğumuzu yenilemek istiyoruz. Alttan gelen oyuncuların biraz tecrübe eksikliği var. Biz bu eksikliğimizi gideririz. 5 aydır kamplardayız. Ülkemizdeki bu Avrupa Şampiyonası'nda bunu avantaja döndürmek istiyoruz. Bütün arkadaşlarımıza başarılar diliyoruz" ifadelerini kullandı. 
	Güreş Federasyonu Başkanvekili Mustafa Fidan ise, İstanbul'da güzel bir güneş organizasyonunun olmasını temenni ederek, şampiyonada mücadele edecek olan sporculara başarılar diledi. 

	 YAKLAŞIK 600 SPORCU KATILACAK  
	23-28 Haziran tarihleri arasında Bağcılar Spor Kompleksi'nde gerçekleştirilecek turnuvaya 35 ülkeden yaklaşık 600 sporcunun katılacağı belirtildi. 
	Gençler Avrupa Güreş Şampiyonası’nda ülkemizi temsil edecek milli güreşçilerimiz şöyle: 

	Genç Erkekler Serbest Güreş Milli Takımı 
	Bekir Şahin (50 kilo), Sezgin Pişmişoğlu (55 kilo), Selim Kozan (60 kilo), Enes Uslu (66 kilo), Ahmet Ertürk (74 kilo), Mustafa Sessiz (84 kilo), İsmail Çırak (96 kilo), Yunus Emre Dede (120 kilo) 
	Teknik Direktör: Elvan Mert 

	Genç Kadınlar Güreş Milli Takımı 
	Emine Çataloğlu (44 kilo), Evin Demirhan (48 kilo), Sinem Çisem Doğdu (51 kilo), Ayşe Vatansever (55 kilo), Derya Bayhan (59 kilo), Buse Tosun (63 kilo), Aslı Tuğcu (67 kilo), Ayşegül Özbege (72 kilo) 
	Teknik Direktör: Ertuğrul Aydoğdu 

	Genç Erkekler Grekoromen Güreş Milli Takımı 
	Doğuş Ayazcı (50 kilo), Necip Can Dokgöz (55 kilo), Murat Fırat (60 kilo), Cengiz Arslan (66 kilo), Furkan Bayrak (74 kilo), Ali Cengiz (84 kilo), Zübeyir Ekinci (96 kilo), Osman Yıldırım (120 kilo)” 
	Teknik Direktör: Yusuf Düzer  

	KAAN ÜLKER - MEHMET SELMAN BEKTAŞ 
