
	Sarı-kırmızılı kulüple 1+1 yıllık sözleşme yenileyen Sabri Sarıoğlu, GSTV'ye açıklamalarda bulundu. Başarılı futbolcu, "Beni ben yapan Galatasaray camiasında, formasını giymekten onur ve gurur duyduğum camiada devam edecek olmak beni çok mutlu ediyor. Sonuçta A takımda 13-14 senedir olduğumuz için tecrübemden ötürü imzayı atarken rahattım. Mutluluk verici, gurur verici imza atmak. 1+1 olarak gözüküyor belki ama benim yıla ihtiyacım yok, aramızda gönül bağımız var. Hayırlısı olsun" dedi. 

	 "BUNLARIN HEPSİ YALAN, ASILSIZ HABERLER"  

	Takımda kriz çıkardığı yönünde haberler hakkında da açıklamalarda bulunan Sarıoğlu, "Bu açıklamayı yalanların önüne geçmek için yapıyorum, kriz çıkardığım yönünde haberler çıktı, yok parasında indirime gidecekmiş yok kaptanlığı sorun ediyormuş. Bakın ben sabah geldim kulübe, içeri girdim efsane kaptanımız Cüneyt Tanman’ın yanına gittim. Toplamda tüm konu 5 dakika sürdü, hiç bir konuda pürüz yaşama imkanımız söz konusu değil. 

	Kaptanlık krizi var diyorlar, ben bunu sorun yapacak bir kişilik değilim, bunu problem dönüştürecek olsam geçen seneki performansımı görüyorsunuz, yoksa oynayabilir miydim bu kadar iyi. Ayrıca hocam şans verir miydi, şu an yöneticilerimiz tarafından sözleşmem uzatılır mıydı, bunların hepsi yalan, asılsız haberler, ben efendi, sessiz durdukça onlar yazmaya devam ediyor, ben kimseye bir gider veya hukuki biz süreç yapmayacağım merak etmesinler, biraz daha vicdanlarıyla başbaşa bırakıyorum onları" diye konuştu.  