
	U.Ü Spor Bilimleri Fakültesi Öğretim Görevlisi Aygül Akça’nın antrenörlüğünde şampiyonaya hazırlanan U.Ü takım, 18-21 Nisan tarihlerinde Muğla’da yapılan Üniversiteler arası Süper Lig Türkiye Şampiyonasında tüm rakiplerini yenerek Türkiye şampiyonu olmuştu. 

	U.Ü Spor Bilimleri Fakültesi Dekanı Prof. Dr. Cenk Aydın, Eğitim Fakültesi bünyesinde Beden Eğitimi ve Spor Bölümü olarak faaliyet gösterirken, geçen Akademik yılda Spor Bilimleri Fakültesi’ne dönüştürülen kurumlarının sağlam bir akademik alt yapıya sahip olduğunu söyledi. Fakülteleri bünyesinde çeşitli branşlarda çok sayıda başarıya imza atan takımlara sahip olduklarını vurgulayan Fakülte Dekanı Prof. Dr. Cenk Aydın, bu başarıları daha da arttırma çabasında olduklarını vurguladı. 

	Dekan Aydın, “Yeni kurulan fakültemizde hedefimiz dünya çapında başarıya imza atacak sporcuları yetiştirecek geleceğin antrenörlerine ve geleceğin beden eğitim öğretmenlerine iyi bir eğitim vermektir. Bu amaç için çalışırken, öğrencilerimizin çeşitli branşlarda gösterdiği başarılar bizi gelecek için daha da umutlandırıyor” dedi. Bursa kent dinamikleri ile U.Ü Spor Bilimleri Fakültesi arasında sağlam bağlar kurmayı ve “3. Nesil Üniversite” hedefine odaklandıklarını belirten Prof. Dr. Cenk Aydın, spora ilgi duyan tüm kesimlere kapılarının açık olduğunu söyledi. Dekan Aydın; belediyeler, kamu kurumları, sivil toplum kuruluşları, amatör spor kulüpleri, iş dünyası ile ortak projeler yapmak istediklerini sözlerine ekledi. Spor Bilimleri Fakültesi Dekan Yardımcısı Doç. Dr. Şenay Şahin’de yaptığı açıklamada, Fakültelerinin Badminton takımının bu yıl Nisan ayında Üniversitelerarası süper ligin şampiyonu olduğunu hatırlattı. 

	Doç. Dr. Şahin “Takımımız süper ligde 5 kez şampiyon, 2 kez ikinci oldu. Son 3 yıldır kesintisiz süper lig şampiyonu olan Badminton takımımız, 29-30 Ağustos tarihlerinde de Polonya’da düzenlenecek Avrupa Üniversiteler arası Süper lig şampiyonlarının katılacağı müsabakalara hazırlanıyor” dedi. Dekan Yardımcısı Şenay Şahin, Badminton takımlarının fakültelerinin öğretim görevlisi Aygül Akça tarafından müsabakalara hazırlandığını belirterek, “Geçen yılki Avrupa şampiyonasında takım halinde Avrupa üçüncüsü olmuştuk. Ayrıca ferdi kızlarda Neslihan Yiğit Avrupa Şampiyonu olurken, çift bayanlarda da Neslihan Kılıç ve Cemre Fere Avrupa şampiyonu olmuşlardı” diye konuştu.  

	ENVER FATİH TIKIR   
