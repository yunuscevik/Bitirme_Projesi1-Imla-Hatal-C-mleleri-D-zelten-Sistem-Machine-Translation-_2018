
	Bursa Büyükşehir Belediyesi tarafından yaptırılan ve yaklaşık 185 bin metrekarelik inşaat alanına sahip olan yeni stadyumunda çalışmalar son aşamaya geldi. Türkiye’de ilk kez takımının sembolüyle tasarlanan bir stadyum olan Timsah Arena’da çim ekilme işlemine yarından itibaren başlanılıyor. Yaklaşık 6 ay önce Özlüce Tesisleri’ne ekilen çimler 45 santimetreye 110 santimetre olarak kesiliyor. Özel araçlarla 45 bin kapasiteli stadyuma 16 bin parça olarak taşınacak olan çimler yarından itibaren zemine monte edilecek. 

	 "ÖZEL TOPRAK SERİLDİ"  

	Bursaspor Çim Sorumlusu Muhittin İpek, stat için çok kaliteli bir çim yetiştirdiklerini belirterek, "Bugün söküyoruz. Yarın sabahtan itibaren Timsah Arena’nın zeminine sermeye başlayacağız. 7-8 gün içinde serim işlemini bitirmeyi planlıyoruz. Yerinde bunun bakımını sürdüreceğiz" dedi. 

	Çimin kalitesinden bahseden Ziraat Mühendisi Mehmet Turan Tansal ise, “Çimi kaldırdık. Gördüğünüz gibi çimde bir dağılma olmadı. Bu da kök yapısının çok sıkı birbirine girdiğini gösteriyor. Buraya özel bir toprak serildi. Yüzde 70’i kumdu. Biraz toprak karışımı yapıldı drenajı sağlansın diye. Bu kalitede bir çim Timsah Arena’ya serildiğinde orada da bir drenaj sorunu yaşamayacağız. Yukarıdaki suyu rahatlıkla aşağıya geçirebilecek. Çimler 2 santim kalınlığında 45 santim genişliğinde ve 1 metre 10 santim uzunluğunda kesiliyor. Toplam 16 bin parça çim Timsah Arena’ya götürülecek” şeklinde konuştu. 
