  RADİKAL -  
                Türkiye 
               Futbol Federasyonu eski başkanlarından Haluk Ulusoy, 25 Haziran'da yapılacak seçimlerde başkanlığa aday olduğunu açıkladı. Ulusoy, adaylık yolunda zorluklar çıkardıkları gerekçesiyle mevcut yönetimi sert bir dille eleştirirken, "Çok değerli siyasetçilerimizi kendi çıkarlarına alet ediyorlar" dedi. haluk Ulusoy iddialı konuşurken, "Yeni zaferlere birlikte yürüyeceğiz" ifadelerini kullandı. 
Sözlerine yaşamını yitiren 9. Cumhurbaşkanı Süleyman Demirel'e başsağlığı dilereyek başlayan Haluk Ulusoy, "Ülkemiz adına büyük gururlar sevinçler yaşattık. Şimdi de siz basın mensuplarının aracılığıyla bir gelişmeyi sizinle paylaşmak istiyorum. TFF başkanlığına müracaatımı yaptım. Dün 240 imza ile destek aldık diyenler, 
                bugün 
               bize destek olanlara her türlü baskıyı uyguluyorlar. Çok değerli siyasetçilerimizi kendi çıkarlarına alet ediyorlar. Soruyorum, dün 240 delege imzası ile destek bulduk diyenler, bizi 60 imzanın altına çekmek için neden engel oluyorlar. Futbol ailesine baskı yapmayı, siyaseti ve devleti kişisel hedeflerine alet etmeyi bıraksınlar. Demokrasiye futbol ailesine saygı göstermeden saygı görmeyeceksiniz. Size rağmen çok sayıda futbol dostu ve aşığı var. Bu kişiler yaptığınız anti demokratik baskıları her yerde dile getiriyorlar. Genel kurul salonunda çift imza geçerli imza uygulamalarına kalkışmayın" diyerek sert ifadeler kullandı.  
 "GENEL KURULDA OLMAYAN FAIR PLAY SAHADA HİÇ OLMAZ"  
Genel kurulda olmayan fair play'in sahada hiç olmayacağını vurgulayan Ulusoy, "Ayak oyunlarını bir yana bırakalım da ayakla oynanan biricik aşkımızla ilgili neler yapacağız onları paylaşalım. Mali disiplin, hem TFF'nin hem de kulüplerin olmazsa olmazı. Ayağınızı yorganına göre uzatın denilerek işin içinden çıkılacağını zannediyor. Mali disiplini sağlama konusunda kulüplere yol arkadaşlığı yapacak ve sürecin her safhasında şefkatle yaklaşacağız. Son dönemlerde TFF kadar eleştirilen ve TFF'yi gölgede bırakan federasyon kurulları var. Biz bağımsız isimlerden oluşan kurullar tesis edeceğiz. Kurullara kulüpler kadar uzak olacağız. Bir yanlış varsa müdahele edeceğiz. Türk futbolunda adalet duygusunu yeniden tesis edeceğiz" diye konuştu. 
Mevzuatta ve mevzuata yapılan eklemelerde çok ciddi sorunlar olduğunu dile getiren Ulusoy sözlerine şöyle devam etti, "İşin ehli olmayanlar mevzuatı çözüm değil sorun kaynağı haline getirdiler. Kısa sürede mevzuatı sorun olmaktan çıkartıp yeniden çözüm kaynağı haline getireceğiz. Passolig yüzünden tribünler boşaldı. Sorunlar azaldı mı? Mevcut başkan tribün olaylarının azaldığını söylüyor. Madem azaldı, neden 22 milyon Lira ceza kestiniz? E-bilet'in avantajlarından kaynaklanan olayları çözeceğiz. Hiçkimseye futbol üzerinden haksız ticari kazanç sağlatmayacağız. Kulüp başkanlarını ve yöneticilerini futboldan soğutacak cezalara da karşıyız. Cezalar adil ve makul olacak." 
 "BİZİM İŞİMİZ DE GÜCÜMÜZ DE FUTBOL"  
Kendi dönemlerinde futbolun global patronları UEFA ve FIFA ile birlikte çalıştıklarını vurgulayan Ulusoy, "Türk futbolunu saygın bir yere taşıdık. Ülkemize finaller getirdik. Şimdikiler bırakın çalışmayı yönetmeyi bile beceremiyorlar. FIFA'nın yeni uygulamaya koyduğu transfer yasağına 209 ülkeden 4 takım seçildi, biri Mersin diğeri Buca. Allah aşkına siz kimin federasyonusunuz. Bizim işimiz de gücümüz de futbol. Kendimizi yasama ve yürütmenin yerine koymuyoruz. Biz projeler ortaya koyar doğruları yaparız. Devlet her 
                zaman 
               futbolun yanında oldu. Çünkü futbolda kazanılanlar ülkeyi yönetenleri mutlu eder. Geçmişte hiç bir zaman onları mahçup etmedik, gelecekte de etmeyeceğiz. Nasıl ki ekonomide hedefimiz en iyi 10 ülkeden biri olmaksa futbolda da hedef en iyi 10 ülkeden biri olmaktır.Bizim, Faroe Adaları'yla aynı torbada yer almamız kabul edilemez. Milli Takımı başarılı zannedenler tabloya tersten bakıyor herhalde. Türkiye'de ikinci üçüncü lig kulüpleri İddaa'dan yeterli pay alamıyor; çünkü maç listesinde yer almıyorlar. Bu lig maçlarını hafta içi oynatacağız ve bu maçları yayınlamaya çalışıcağız. Tatminkar teklifler bulamazsak, bu yayını TFF olarak tablet ve bilgasayardan izlettireceğiz" diyerek eleştirilerin sürdürdü. 
Yabancı oyuncu sayısının serbest bırakılması konusuna da değinen Haluk Ulusoy, "Yabancı oyuncu sayısını kademeli olarak düşüreceğiz diyorlar. Şimdi yabancı oyuncu sayısı serbest diyorlar. Neye göre serbest, bu da anlaşılır değil. Kendileri çok katı borçsuzluk kuralı getirdiler, yani futbolcu almak için borcunuzun olmaması gerekir. Kaç kulüp borçsuz. 14 yabancı oyuncu için 6 milyon transfer payı ödemesi gerekiyor. Kulüplerimiz yabancı oyuncu sayısının serbest olmasını istiyorsa, bunu onlarla birlikte sağlayacağız, kimsenin şüphesi olmasın" dedi.  
 ALT LİGLERE YATIRIM SÖZÜ  
Süper Lig'in gözbebekleri olduğunu kaydeden eski TFF Başkanı Ulusoy, "Ama taban olmadan tavan ayakta olabilir mi? Biz tavanı ayakta tutmak için tüm imkanları seferber edeceğiz. Bu sayede transferlerini yapabilsinler diye sezon başında 3. ligde mücadele eden kulüplere 600 bin TL ödeme yapacağız. Ayrıca deplasman maçları için 150 bin tl yol parası vereceğiz. Hangi takımın sezonda kaç km yol yaptığına bakıp, ona göre kulüplere ek ödeme yapacağız. Sezon başlamadan 600 milyon tl peşin olarak her kulübe verilecektir. Hedef sponsor gelirlerini de devreye sokarak rakamı 1.200 bin tl seviyesine çıkarmaktır. Bugüne kadar Haluk Ulusoy olarak kendime kimseden bir talebim olmadı. Ama Türk futbolu için istedim ve aldım. 2. Lig'deki tüm takımlara ise sezon başında 700 bin TL, deplasman masrafları için de 150 bin TL garanti ödeme yapacağız" ifadelerini kullandı. 
Kulüplerin TFF'yi cezaları tahsil etme konusunda eleştirdiklerini kaydeden Ulusoy, "kulüpler, cezaları peşin peşin tahsil ediyorsunuz, paraları neden taksit taksit veriyorsunuz diyorlar' haklı olarak. Türkiye Futbol Federasyonu'nun en önemli görevlerinden biri de eğitimdir. TFF akademisini hayata geçireceğiz. Profesyonelleri yetiştireceğiz. Kulüplerimiz hiçbir konuda sürprizle karşılaşmayacak. Gerekli bilgilerin zamanında onlara ulaştırılmasını garanti edeceğiz. Kulüplerimiz şu anda sporcular için en üst kademeden sosyal güvenlik prim ödemesi yapıyor. Oysa en az geri dönüş alanlar ftubolculardır. Bir futbolcunun sadece kariyeriyle emekklilik hakkı kazanmadığı gözönünde bulundurulduğunda durumun adil olmadığı ortadadır. Bunu en adil şekilde çözeceğiz" mesajlarını verdi. 
 "YENİ ZAFERLERE BİRLİKTE YÜRÜYECEĞİZ"  
Futbolu, Türk futbol ailesiyle birlikte yöneteceklerini kaydeden Ulusoy, "Derdinize birlikte çözüm arayacağınız bir federasyon bulacaksınız. Kapımız 24 saat açık olacak. TFF, futbolun evi olacak. TFF herkesin kolay ulaşabileceği bir yere taşınacaktır. Riva tesisleri, milli takım ve kulüplerin hizmetinde olacak, atıl kalmayacak. Yeni zaferlere hep birlikte el ele yürüyeceğiz. Futbol kazanacak. Yarın başlayacak mübarek ramazan ayının ülkemizdeki ve bütün dünyadaki müslümanlara hayırlı olmasını diliyorum. Geçmişte başkanlık yaptığım dönemde Dünya Kupası'ndan döndükten sonra Taksim'de sahneye çıktığımda söylemiştim. Analar, babalar kardeşler, bu çıktığımız yolda dualarınızı bizden esirgemeyin. Allah yardımcımız olsun" diyerek sözlerini bitirdi.  