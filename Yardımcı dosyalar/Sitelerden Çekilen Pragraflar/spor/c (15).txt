 
							
							
												
						 Türkiye Basketbol  Ligi Play-off Final Serisi'nin 5. maçında dün Anadolu Efes'i 85-71 yenerek seriyi 4-1 önde bitiren Pınar Karşıyaka, karşılaşmadan bir gün önce İstanbul  Valiliği'ne başvurarak, "Şampiyon olursak bayrağımızı Boğaziçi Köprüsü'ne astırmak istiyoruz" talebinde bulunmuştu.   Valilik, İzmir  kulübünün başvurusuna olumlu yanıt verdi ve bayrak bugün asıldı. Ancak, akıl almaz bir unutkanlık yüzünden bayrak dalgalanamıyor, köprünün altına yapışıp kalıyor. Sebebi ise, bayrağa hava deliklerinin açılmaması...   Büyük emekler vererek 100 metrekarelik dev bayrağı Boğaziçi Köprüsü'ne getiren Karşıyakalılar, bayrağa hava delikleri açmayı unuttu. Bu şekilde sallandırılan bayrak, Boğaz'ın sert rüzgarı yüzünden köprünün altına yapışıp kaldı. Bayrak dalgalanmadığı için, köprünün diğer tarafından bakanlar bayrağı göremiyor.   Şimdi gözler Karşıyaka yöneticilerinde... Bayrak değiştirilecek mi, yoksa hava delikleri mi açılacak? 							
						
							
						
						
							