
	Beşiktaş 2. Başkanı Ahmet Nur Çebi, Beşiktaş Nevzat Demir Tesisleri'nde bir basın toplantısı düzenledi. Toplantıda önemli açıklamalarda bulunan Çebi, Beşiktaş futbolunun teslim edileceği bir düzen kurulmaya çalışıldığını belirterek, "Arkadaşlarımla yaptığım görüşmelerin neticesinde profesyonelleşmenin daha da hızlandırılması gerektiği kararı verilmiştir. Ben bu kararı Fikret Orman'a ilettim. Kendisi de aynı fikirde olduğunu iletti. Teknik direktör arayışlarımız süresince, hocamızla uzun süren görüşmeler devam etmiştir. Bunun tamamen nedeni, basit bir teknik direktör seçiminden daha öte, Beşiktaş futbolunun teslim edileceği bir düzen kurulmaya çalışılmıştır. Hocamızdan da bunlar talep edilmiştir” dedi. 

	 "FUTBOLU TAMAMEN ŞENOL HOCA'YA TESLİM ETTİK"  

	Beşiktaş’ta futbolu tamamen Şenol Güneş’e teslim ettiklerini belirten Çebi, “Hocamız uzun süren görüşmelerin sonrasında hazır olduğunu bize teyit etmiştir. Bu anlaşmanın sonucunda Beşiktaş'ın futbolunun tamamen Şenol Güneş hocaya teslim edildiğini belirtiyorum. Hoca görüşmelerinde verdiği katkıdan dolayı Mete Vardar'a teşekkür ediyorum. Mevcut futbol şubedeki arkadaşlarımın görevinin son bulduğunu, ancak onların da katkısını Şenol hocadan esirgemeyeceği bir sürecin başladığını belirtiyorum” ifadelerini kullandı. 

	Beşiktaş’ın gelişimi ve başarısı için çalışacağını vurgulayan Çebi, “Ben kulüp binasına da Ümraniye Nevzat Demir Tesisleri'ne de istediğim gibi girer çıkarım, desteğimi veririm. Beşiktaş'ın gelişimi ve başarısı için çalışırım, çalışmaya da devam edeceğim" şeklinde konuştu.  
