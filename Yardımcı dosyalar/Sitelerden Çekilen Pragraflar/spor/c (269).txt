
	Beşiktaş’ın kamp kadrosuna alınmadığı gerekçesiyle İbrahim Toraman, verdikleri sözleri tutmayan başta Başkan Fikret Orman olmak üzere, mevcut yönetime hakkımı hiçbir şekilde helal etmediğini söyleyerek futbolu bıraktı. 

	Beşiktaş’ta uzun süre forma giyen ve geçen sene Sivasspor’a kiralık olarak gönderilen İbrahim Toraman, sosyal medya üzerinden açıklamalar yaptı. Sezon başı kampına dahil edilmeyen Toraman, ayrıca "Beşiktaş’ta oynamayacaksam bu saatten sonra futbol oynamanın da pek bir manası yok" diyerek futbol hayatına son verdiğini açıkladı. 

	Tecrübeli futbolcu İbrahim Toraman Twitter'dan yaptığı açıklamada, "Beşiktaş forması giydiğim ve bu büyük camianın mensubu olduğum 10 yıl boyunca büyü bir gurur duydum ve hala duyuyorum. Beşiktaşlılık duruşu ile her türlü zorluğa göğüs germiş, hiç bir fedakarlıktan kaçınmamış ve gerek saha içinde gerekse de saha dışında takımımı en iyi şekilde temsil etmeye gayret etmiş bir futbolcuyum. Son 3 yılda sıkıntılı bir süreçten geçtim. Takımımı sahiplenme adına bir takım kaptanının yapması gereken tüm sorumluluklarını yetine getirip, bilinçli davrandığım için bunun bedelini çok ağır ödedim. Yine öyle olacak. Ancak uğradım haksızlığı ilk ve son kez dile getirmeden edemeyeceğim.  

	Beni dün bir kulüp personeli arayarak, 'Hoca seni çok seviyorum. Ancak elindeki kadronun yeterli olduğunu düşünüyor. Kamp kadrosunda yoksun benden kulüp adına sana teşekkür etmem istendi' dedi. 

	10 yıl bu kulübe vermiş, kaptanlık yapmış bir futbolcuya görülen saygı bu maalesef! Başkanı geçtim, herhangi bir yönetici de mi arayamazdı. Sadece bir kulüp personeli ile bana veda ediliyor! Futbolu çok iyi bildiklerini zanneden bu yönetim zihniyetiyle başarının geleceğini ve Beşiktaş’ımızın yarınlarının güvende olduğunu hiç sanmıyorum. Beşiktaş’ta oynamayacaksam bu saatten sonra futbol oynamanın da pek bir manası yok. Tüm Beşiktaş camiasına taraftarına personeline hakkımı sonuna kadar helal ediyorum. Umarın onlar da bana hakkını helal ederler. Ancak, 3 yılımı heba eden beni oyalayan, verdikleri sözleri tutmayan başta Fikret Orman olmak üzere, mevcut yönetime hakkımı hiçbir şekilde helal etmiyorum” dedi.  

	MEHMET SELMAN BEKTAŞ 
