

  
    
      
       
     
	Kariyeri boyunca 40’ın üzerinde Türkiye , 11 dünya, 2 Avrupa  rekoru kıran, dünya ve Avrupa şampiyonu  serbest dalış rekortmeni Cenk Devrim Ulusoy, 81 metreyle kendisine ait serbest dalış dünya rekorunu geliştirmek için Kemer’de dalış yapacak. Rekor denemesini Kemer Marina’dan yaklaşık 4 mil açıkta gerçekleştirecek milli sporcu, 120 metre derinliğe asansörle inecek, paletsiz çıkacak. 

	 3 AYDIR HAZIRLANIYOR  

	Cenk Devrim Ulusoy, rekor denemesine mart ayından bu yana hazırlandıklarını söyledi. İyi bir kamp dönemi geçirdiklerini kaydeden Ulusoy şöyle dedi: 

	"Artık rekor denememiz için saatler kaldı. Yarın saat 07.30’da dalış başlayacak. Bu alanda dünya rekoru  81 metre ile bana ait. Bunu 82 metre yapsak dahi yine dünya rekoru kırmış oluyoruz. Fakat biz her zaman zorları başaran bir ülke olduğumuz için, zorları başaran bu ülkede yaşayan bir sporcu olarak deklarasyonu 120 metre olarak yayınladık." 

	 ANTRENMANDA 117 METREYE DALDI  

	Antrenmanlarda 117 metreye kadar çok rahatlıkla daldığını kaydeden Ulusoy, asıl denemede 120 metreye de rahatlıkla dalacağına inandığını söyledi. Kamp boyunca her gün 100 metrenin altına dalış yaptığını da aktaran Ulusoy, suyun altında 3 dakika 32 saniye kalacağını kaydetti. Ulusoy, çok ciddi bir derinliğe dalacağını söyledi. Rekor denemesinin dip kameraları tarafından görüntüleneceğini anlatan Ulusoy, "Tek nefeste karanlığa dalacağım. 65 kişilik ekiple bu güne hazırlandık. Her şey yolunda giderse yeni bir rekora imza atacağız" diye konuştu. 

	 Levent YENİGÜN / DHA  
  
 
