 
							
							
												
						 Liguria bölgesindeki San Lorenzo al Mare yerel idaresinde 9 Mayıs'ta başlayan 98. İtalya  Bisiklet Turu, Torina ile Milano kentleri arasındaki 178 kilometrelik 21. etapla tamamlandı.  Bitime 29 kilometre kala Etixx-Quick Step'ten Belçikalı Iljo Keisse ve Orica GreenEdge'den Avustralyalı Luke Durbridge atağa kalktı. Ana grup tarafından yakalanamayan ve son metrelerde birbiriyle yarışan ikiliden Iljo Keisse, 4 saat 18 dakika 37 saniyelik derecesiyle büyük turlardaki ilk etap galibiyetine ulaştı.  Chiavari ile La Spezia arasındaki 4. etap sonunda genel klasman liderine verilen "pembe mayo"yu giyen ve 13. etap (Fabio Aru) dışında bir daha kimseye vermeyen Tinkoff-Saxo takımının İspanyol bisikletçisi Alberto Contador, etabı, liderin 18 saniye arkasında bitirerek, toplamda elde ettiği 88 saat 22 dakika 25 saniyelik derecesiyle genel klasman zaferini kutladı.  İtalya Bisiklet Turu'nda 2008'den sonra bir kez daha zafere ulaşan 32 yaşındaki Contador, kariyerinin 7. büyük tur birinciliğini elde etti. Genel klasmanda Contador'un 1.53 dakika gerisindeki Astana takımından Fabio Aru, seyircisi önünde ikinci, liderin 3.05 dakika arkasındaki Astana'nın İspanyol bisikletçisi Mikel Landa ise üçüncü oldu.     Genel klasmanda ilk 10'a giren bisikletçiler şöyle:   1. Alberto Contador (İspanya) 88:22:25 saat 2. Fabio Aru (İtalya) +1:53 dakika 3. Mikel Landa (İspanya) +3:05 4. Andrey Amador (Kosta Rika) +8:10 5. Ryder Hesjedal (Kanada) +9:52 6. Leopold Konig (Çek Cumh.) +10:53 7. Steven Kruijswijk (Hollanda) +11:21 8. Damiano Caruso (İtalya) +12:08 9. Alexandre Geniez (Fransa) +15:41 10. Yuri Trofimov (Rusya) +16:41     							
						
							
						
						
							