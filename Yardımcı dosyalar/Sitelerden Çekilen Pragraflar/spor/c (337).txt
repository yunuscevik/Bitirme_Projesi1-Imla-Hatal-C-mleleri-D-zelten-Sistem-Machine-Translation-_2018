
	Siyah-beyazlı oyuncu Demba Ba, World Soccer dergisine açıklamalarda bulundu. Türkiye'de çok güzel bir atmosfer olduğunu belirten 30 yaşındaki oyuncu, "Ancak Türkiye'deki futbol kalitesinin İngiltere'nin çok altında olduğu bir sır değil. Geçen sezon başında Chelsea'den ayrılmak benim için çok iyi bir karar değildi ama hayatta böyle şeyler oluyor. Henüz 30 yaşındayım ve kariyerimin en verimli dönemini yaşıyorum. Tekrar Premier Lig'e dönebilirim. İngiltere'den benimle ilgilenen kulüpler olduğunu biliyorum ve tekliflere açığım. Önümüzdeki günlerin neler getireceğini kimse bilemez" dedi. 

	Beşiktaş forması ile geçtiğimiz sezon 44 resmi maça çıkan Demba Ba, 27 gole imza attı. Senegalli oyuncu geçtiğimiz sezonun başında İngiliz devi Chelsea'den 6 milyon Euro bonservis bedeli ile transfer edilmişti. 
