
	TRT Spor muhabiri Dündar Keşaplı'nın sorularını yanıtlayan Cesare Prandelli, Galatasaray'a gelişini ve o dönem yaşananları anlattı. Konuşmaya Galatasaray'a gelişini anlatarak başlayan Prandelli, "Galatasaray’dan bana bu görev için gelen teklif ve önüme konulan şartlar önemli ve ileriye dönük güzel projelerdi. Başkan Ünal Aysal bana Avrupa’da üç takım alacağını ve Galatasaray ile bütünleştirerek bir akademi oluşturulacağını söylemiş ve bütün bunların başına benim getirileceğimi belirtmişti. Kurulacak sistemin başına benim geleceğim garantisi verilmesi ve bütün bu önemli projeler ve yenilikler belki de Avrupa standartlarının üstünde olan bir gerçek olması nedeniyle, gelen teklifi kabul ederek 'evet' demiştim. Tabii bütün sunulan bu projeler bilinen nedenlerden dolayı gerçekleşmedi" dedi. 

	 "BİR BAŞARI ELDE EDİLMİŞ İSE BUNDA BİRAZ OLSUN KATKIMIZIN OLDUĞUNU DÜŞÜNÜYORUM"  
	Elde edilen başarıda kendilerinin de payı olduğunu belirten Prandelli, "İlk etapta oyuncuları çok çalıştırdık. Avrupa düzeyindeki çalışma sistemine pek alışık olmasalar da ilk başlarda zorlansalar da kısa sürede oyuncularım yeni çalışma düzenine alışmış ve saha içinde koşu ve mücadelede belli bir düzene gelmişlerdi. Kısaca hazırlık döneminde yardımcılarımın uygulamış olduğu eğitim ve çalışma planı kısa sürede olsa bile katkı sağlamışsa ve bir başarı elde edilmiş ise bunda biraz olsun katkımızın olduğunu düşünüyorum" şeklinde konuştu. 

	 "ASIL SORUN PARA DEĞİLDİ"  
	Sarı-kırmızılı kulüpten ayrılışı hakkında da konuşan Prandelli, "Galatasaray Kulübü ile bir anlaşmaya varılarak aradaki sorun çözüldü ama bu konu çok daha önce kapanabilirdi ancak bizden kaynaklanmayan nedenlerden dolayı bugüne gelindi. Asıl sorun para değildi ama kulüp tarafından bu şekilde bir tavır alınarak bugünlere gelinildi. Şu anda yeni kulüp bulmak için acele etmiyorum. Çalışacağım yeni kulüpte heyecan verecek projelerin olduğu bir konumu olması gerekiyor. İnanıyorum ki bu meslekte daha uzun süre çalışarak başarılı olabileceğimi düşünüyorum" diye konuştu. 

	 "GALATASARAY’A VE TARAFTARINA KARŞI BÜYÜK SEVGİMİZ VAR"  
	Takımdan ayrıldıktan sonra Galatasaray'ın maçlarını hep takip ettiğini belirten İtalyan teknik adam, "Galatasaray ve İstanbul’dan ayrılmamız bağlarımızı koparmadı aksine sürekli irtibatta kaldım ve Galatasaray’ın maçlarını da izledim. Biz o şehre yani İstanbul’a aşığız, insanlarını sevdik, Galatasaray’a ve taraftarına karşı büyük sevgimiz var. Bir şekilde emeğimiz de geçti, zaman zaman oyuncuların da yolladığı mesajlar oluyor ve sohbet ediyoruz. Emre ve takımın kilit isim Marco Fumagalli bize çok destek oldu. Başarılı ve güzel insanlar kaldı orada. Bir şekilde dostluk köprüsü kurduk. Takımdan bazı isimlerle sürekli irtibattayız. Bu vesileyle Galatasaray'ın şampiyonluğunu içtenlikle kutluyorum. Ama ilk devre derbi maçta Fenerbahçe’ye karşı aldığımız galibiyet ve 3 puan önemli sonuçtu bir şekilde. Az da olsa bizim de bu başarıda şampiyonlukta katkımız olduğunu söyleyebilirim" dedi. 

	 "SABRİ AZİMLİ VE ÇALIŞKANDI"  
	Sabri Sarıoğlu'nun Galatasaray ile 2 yıllık sözleşme imzalamasının ve o dönem Sabri ile yaşananların sorulması üzerine Prandelli, "Bu tür polemiklere girmek istemiyorum. Ben geldiğimde liste dışında yer alan bir oyuncuydu. Azimli ve çalışkandı. Bunun dışında polemiklere girmem doğru olmaz" diye konuştu. 

	 "BİZ GERÇEKTEN İSTANBUL’U VE HALKINI ÇOK SEVDİK"  
	İstanbul'u ve sarı-kırmızılı taraftarı hiç unutmadığını belirten deneyimli teknik adam, "Galatasaray taraftarı unutulacak gibi değil sıcakkanlı ve her daim yanımızdaydı. Her şey o kadar güzeldi ki eşim Novella İstanbul’dan ayrılıp İtalya’ya döndükten sonra ağladı. Bu da ne kadar sevdiği ve bağlandığının göstergesiydi. Biz gerçekten İstanbul’u ve halkını çok sevdik. Olanlara çok üzüldük, yapılacak çok iş ve güzel projeler vardı. İlk etapta zorlukların farkındaydık ama bir hedef vardı ve ona ulaşmak için çok çalışmak gerekiyordu" açıklamasında bulundu.  
