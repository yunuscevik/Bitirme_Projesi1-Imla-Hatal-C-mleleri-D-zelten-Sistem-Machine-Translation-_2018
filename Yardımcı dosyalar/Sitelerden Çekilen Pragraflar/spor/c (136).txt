

  
    
      
       
     
	Gençlik Hizmetleri ve Spor  Genel Müdürlüğü Tesisler Daire Başkanlığı’na ait Bahçelievler  Mahallesi’ndeki 3 bin 204 metrekarelik alanda yapılan spor salonunun ihalesi 16 Şubat 1996’da gerçekleştirildi. Sporcu soyunma odaları, 2 naklen yayın odası, hakem soyunma odası, ilk yardım ve sağlık  odası, 2 katlı otopark, iki tenis  kortu ve yürüyüş parkurundan oluşan 1500 seyirci kapasiteli spor salonunun temeli, arazi problemleri, bitişikteki Zonguldak  Devlet Hastanesi binasının tescilli olması, belediyenin inşaat ruhsatı vermemesi ve ödenek yetersizliği gibi nedenlerle 13 yıl sonra 29 Temmuz 2009’da atılabildi. 

	 

	 İKİNCİ İHALE YAPILDI 
	  

	20 milyon 400 bin lira bedelli ihale şartnamesine göre 14 Eylül 2012 ’de spor salonunu tamamlayıp teslim etmesi gereken yüklenici firmanın sözleşmesi, inşaat sırasında fazla hakediş yaptığı ve kalan eksikleri de tamamlamadığı gerekçesiyle geçen yıl Ekim ayında fesh edildi. Bunun üzerine geçen 12 Ocak’ta ikinci bir ihale yapıldı. Zonguldak Merkez Spor Salonu ve çevre düzenlemesi ihalesini 1 milyon  353 bin lira ile alan yeni firma da henüz çalışmaya başlamadı. 

	 

	İnşaatı yüzde 95 oranında tamamlanmasına rağmen döşeme kaplamaları, tribün koltukları, tenis kortları, yürüyüş parkuru ve diğer çevre düzenlemeleri yapılmayan spor salonunun, ihalesinden 19 yıl, inşaatının başlamasından ise 6 yıl geçmesine rağmen hala tamamlanmaması tepki çekti. Çevre sakinleri, uzun süredir bir çivi bile çakılmayan spor salonunun adeta çürümeye terk edildiğini söyledi. Vatandaşlar, binanın eksik bölümlerinin bir an önce tamamlanıp hizmete açılmasını istedi. 

	 AĞUSTOS AYINDA AÇILMASI HEDEFLENİYOR 
	  

	Spor salonu inşaatında incelemelerde bulunan Gençlik ve Spor Hizmetleri İl Müdürü Uğur Akdeniz , spor salonu ihalesinin, kontrol ve denetimlerinin genel müdürlükçe yapıldığını söyledi. 2010’larda ödeneğin daha güçlü aktarılmasıyla çalışmaların hızlandığını belirten Akdeniz, şöyle dedi: 

	 

	"Son 4 yıl içinde duvar ve değişik yerlerinde olumsuz sonuçlar oluşmuş. Onların iyileştirilmesiyle bugünkü hale geldi. Sonuçta süreç uzun sürmüş ama devletimiz güçlü. Fiziki çalışması tamamlandı. Sadece  biz yeni ikmal ihalesi yaptığımız için çevre düzenlemesi daha önce yoktu bunu da koyduk. Burada iki tenis kortu ve 800 metre yürüyüş alanları yapılacak. Bu da tamamlandığında spor salonunu Ağustos ayında hizmete açmayı hedefliyoruz." 

	 DHA 
	  

	  

	    
 
