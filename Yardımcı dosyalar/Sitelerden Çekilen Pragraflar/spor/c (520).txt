
                    İSTANBUL 
                   - Başakşehir Fatih Terim Stadı'nda gerçekleştirilen ve İstanbul Başakşehir Kulübü Yönetim Kurulu Üyeleri Mustafa Saral ile Mesut Altan'ın katıldığı törende Sokol Cikalleshi, 4 yıllık sözleşmeye imza attı. 
Mustafa Saral, 2015-2016 sezonu öncesi gerçekleştirdikleri ilk transferin lacivert-turunculu kulübe hayırlı olmasını dileyerek "1990 doğumlu Arnavut futbolcu, geride kalan sezonda 13 gol atıp, 3 asist yapmış. Gelecek sezon İstanbul Başakşehir'de gol sayısını yükseltmesini diliyoruz" dedi. 
Sokol Cikalleshi ise çok özel bir gün yaşadığını belirterek, "Forvet bölgesinde görev yapıyorum. İşim gol atmak ve burada da işimi en iyi şekilde yapmak istiyorum" şeklinde konuştu. 
Transferinde emeği geçen herkese teşekkür eden 25 yaşındaki futbolcu, "İstanbul Başakşehir'i seçmemin en önemli nedeni, bu kulübün vizyonunun olması. Umarım hep beraber hem Avrupa'da hem de ligde en iyi yerlere geleceğiz" ifadelerini kullandı. 
Sokol Cikalleshi, 
                    Spor 
                   Toto Süper Lig'i uzun süredir takip ettiğini de vurgulayarak, "
                Türkiye 
               ve Arnavutluk kardeş ülkeler. Türkiye'de çok iyi bir lig var. Çok önemli takımlar var. Yakından takip ediyoruz" diye konuştu.    AYDIN YILMAZ VE UEFA AÇIKLAMASI    Galatasaraylı futbolcu Aydın Yılmaz'ın, İstanbul Başakşehir ile transfer görüşmesi yaptığına yönelik basında çıkan iddiaların sorulması üzerine Saral, "Aydın Yılmaz ile ilgili bir çalışmamız, transfer görüşmemiz veya teklifimiz olmadı. Aydın Yılmaz, birkaç gün önce teknik direktör Abdullah Avcı'yı ziyarete geldi. Bu ziyaretin ardından basında 
                    haberler 
                   çıktı. Şu anda transfer görüşmesi yaptığımız 4-5 oyuncu var ama bunların içinde Aydın Yılmaz henüz yok" şeklinde konuştu. 
Mesut Altan ise şike davasında yargılanan eski futbolcuları İskender Alın ve İbrahim Akın nedeniyle UEFA Disiplin Kurulu'na sevk edildikleri iddiasıyla ilgili bir soruya, "Ligi dördüncü bitirmemizden dolayı Türkiye Futbol Federasyonu (TFF) üzerinden UEFA'ya bilgilendirme yapıyoruz. Bu bilgilendirmeyle ilgili şu anda bize iletilen herhangi bir durum yok. Sadece onunla ilgili bizim görüşümüze başvurdular. Biz de kendilerine ilgili evrakları ilettik. Bizim de takibimiz devam ediyor" yanıtını verdi. (AA)  