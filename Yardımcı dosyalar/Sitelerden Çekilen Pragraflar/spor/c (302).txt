
	Türkiye Basketbol Ligi (TBL) Play-off final serisi 5. maçında Anadolu Efes’i 85-71 mağlup eden Pınar Karşıya, seride durumu 4-1’e getirerek, 2014-2015 sezonunun şampiyonu oldu. 28 yıl aranın ardından lig şampiyonluğunu elde eden İzmir ekibi, karşılaşma sonrası büyük sevinç yaşadı. 

	Mücadelenin ardından düzenlenen basın toplantısında konuşan Pınar Karşıya Başantrenörü Ufuk Sarıca, “Bir takımın eğer gerçekten iyi bir yapı oluşturup, bir şeye odaklanırsa bu inançla sahada neler yapabileceğini gösterdik. Bu sene ligi şampiyon tamamlamak bir mucize. Biz bu mucizeyi gerçekleştirdik. Anadolu Efes ve Fenerbahçe Ülker’i yenerek şampiyonluğu kazandık ve tarih yazdık diyebiliriz. Oyuncularıma, teknik ekibe, yöneticilere teşekkür ediyorum. İnşallah daha güzel günlerin başlangıcı olur” dedi. 

	DIXON: “İLK ŞAMPİYONLUĞUM” 

	Mücadelede 13 sayı kaydeden Bobby Dixon ise, “Maça çıkarken çok zor olacağını biliyorduk. Efes her şeyini sahaya koydu. Bu benim ilk şampiyonluğum ve şampiyon olduğumuz için çok mutluyum. Biz sahaya her zaman için kazanmak için çıktık. Yüksek tempo da oynadık ve oyunu kontrol etmeye çalıştık” şeklinde konuştu. 

	“TÜRK MİLLİ TAKIMI’NDAN TEKLİF GELMESİ BENİ ONURE ETTİ” 

	Türk vatandaşlığına geçtiği için Türk Milli Takımı’nda oynayabilecek olmasının hatırlatılması üzerine Dixon, “Teklif gelmesi beni onure etti. Bu bana bu sezonki başarılarımı gösteriyor. Bunu da takım için oynarken her zaman hatırlayacağım” şeklinde konuştu. 

	IVKOVIC: “OYUNCULARIM HAZIR DEĞİLDİ” 

	Anadolu Efes Başantrenörü Dusan Ivkovic ise, “Şampiyon oldukları için tebrik ediyorum. İstanbul dışında bir takım şampiyon oldu. 28 yıl sonra şampiyon olmayı başardılar. Pınar Karşıyaka iki Euroleague takımını eleyerek şampiyon oldu. Oyuncularım kazanmak için bu maça mental olarak hazır değildi. Bu maçı önümüzdeki sezon için çıkarılacak dersler ve tecrübe olarak değerlendirebiliriz” dedi. 

	Anadolu Efes’in genç oyuncusu Cedi Osman da, “Etkili oyun sergileyemedik ve sonuca da yansıdı. Pınar Karşıya daha iyiydi ve sonuçta onlar kupayı kazandı, tebrik ediyorum” dedi. 
