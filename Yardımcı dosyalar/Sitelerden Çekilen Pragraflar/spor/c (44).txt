 
							
							
												
						 Fransa 'nın başkenti Paris'te düzenlenen turnuvanın 4. gününde, tek kadınlar 2. tur mücadelesinde 2 numaralı seri başı Rus Sharapova, vatandaşı Vitalia Diatchenko ile karşılaştı. Mücadeleye rakibinin servisini kırarak başlayan Sharapova, sert servislerinin de yardımıyla karşılaşmanın ilk setini 6-3 kazandı.  Etkili "backhand" vuruşlarıyla oyunun hakimiyetini tamamen elen geçiren Sharapova, tecrübesinin de yardımıyla zorlanmadığı ikinci seti 6-1, maçı da 2-0 alarak 3. tura adını yazdırdı.   FEDERER  ZORLANMADI   Günün diğer önemli mücadelesinde ise erkeklerde 2 numaralı seri başı İsviçreli Roger Federer, İspanyol Marcel Granollers ile karşı karşıya geldi. Karşılaşmaya hızlı başlayan Federer, kortun paraleline gönderdiği etkili vuruşlarla zorlanmadığı ilk seti 6-2 alarak 1-0 öne geçti.  İkinci sette sert servisler atan Federer'e file önünde aldığı puanlarla cevap veren Granollers, mücadeleyi "tie-break"e taşıdı. Karşılaşmanın bu bölümünde rakibinden daha az basit hata yapan 33 yaşındaki Federer, "tie-break"i 7-1 aldı. Üçüncü setin 6. oyununda rakibinin servisini kıran Federer, skor avantajını sürdürerek seti 6-3 aldı. İsviçreli tenisçi, böylece 1 saat 47 dakika süren mücadeleyi 3-0 kazanarak 3. tura yükseldi.     							
						
							
						
						
							