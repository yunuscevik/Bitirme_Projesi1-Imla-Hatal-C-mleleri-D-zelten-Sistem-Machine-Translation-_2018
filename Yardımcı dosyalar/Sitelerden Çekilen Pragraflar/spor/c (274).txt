
	Fenerbahçe'den ayrılan tecrübeli futbolcu Selçuk Şahin, Hürriyet'e özel açıklamalarda bulundu. Ayrılacağının belli olduğunu belirten Selçuk Şahin, "Kulüp açıklama yaptığından beri tüm yakınlarım arayıp soruyor. Ama ailem ve dostlarım bu durumu biliyorlardı. Kolay değil tam 12 yıl geçirdim bu kulüpte. Bu kararı bilmeme rağmen şu anda büyük bir boşluğa düştüm. Bu yaşa kadar sahip olduğum her şeyi Fenerbahçe verdi. Her şeyimi Fenerbahçe kazandırdı. Bundan sonra nasıl bir hayatım olacak bilemiyorum. Büyük bir boşluk duygusu var. Fiziksel bir ayrılık oldu. Ama ben hala bu kulübün bir parçası olarak görüyorum kendimi. Futbola devam etmek istiyorum. Kendimi hala çok iyi hissediyorum. Önümüzdeki günlerde kulüplerde görüşeceğim, teklifleri değerlendireceğim" dedi. 

	 
	 "TEKNİK DİREKTÖRLERİN RAPORLARI İLE TAKIMDA KALDIM"  

	Başkan Aziz Yıldırım’la çok yakın ilişkisinin olmadığını ifade eden Şahin, "Hep mesafeliydik. Ben hep teknik direktörlerin isteği ve raporları ile takımda kaldım. Başkan işler kötüye gittiği zaman ve sinirli olduğu anlar korkulası bir insan. O anlarda kimse yakınında olmak istemez. Ama tanıdığım en büyük Fenerbahçe taraftarı oydu. Her şeyini kulübe verdi. Bizi çok sevdiği ve çok babacan olduğu zamanlar da çoktu. Ben onun her zaman bu babacan tarafını hatırlayacağım. Artık, Fenerbahçe’nin bir taraftarı ve destekçisiyim. Çok sevdiğim camiamdan hiç bir zaman kopmayacağım, hep kalbimde taşıyacağım" diye konuştu. 

	 "BİZE SAHİP ÇIKAN TARAFTARI UNUTAMAM”  

	Fenerbahçe Kulübü’nde 12 yılda çok şey yaşadığını belirten tecrübeli futbolcu, "Hangi birini anlatacağımı bilemiyorum. 3 Temmuz sonrası taraftarın Topuk Yaylası’na gelmesi bize ve camiaya sahip çıkması beni çok ama çok etkiledi. Canlı yayında gözyaşlarımı tutamamıştım. Çok mutlu günlerim oldu. Son anda şampiyonluklar kaçırıp, çok kötü günlerde yaşadık. Ama 3 Temmuz sonrası Fenerbahçe taraftarının o duruşu müthişti. Bu benim için çok önemliydi. Biz o günlerde futbolcular olarak her şeyi göze alarak yola çıkmıştık. Küme düşse de Fenerbahçe’de devam etmekte kararlıydık. İşin cefasını çektik. 3 yıl Avrupa’ya gidemedik. Tam Avrupa’ya gidip belki Şampiyonlar Ligi’nde oynayıp sefasını sürecekken bu ayrılık oldu" şeklinde konuştu. 

	 "ALEX ANTRENMANLARDA BİLE PAS HATASI YAPMIYORDU"  

	Fenerbahçe'ye gelen teknik direktörlerin bir çoğunun iyi insan olduğunu dile getiren Şahin, "Ama kiminle çalışmaktan çok mutlu olduğum ve bundan sonra kiminle çalışmak istersin derseniz Aykut Kocaman derim. Birlikte oynadığım oyuncular içinde en mükemmeli Alex’ti. O’nun gibisiyle hiç çalışmadım. Adam antrenmanda bile pas hatası yapmıyordu" ifadelerini kullandı. 

	 "YANAL O SÜREÇTE KENDİ YAPTIKLARINI DÜŞÜNSÜN"  

	Selçuk, Fenerbahçe’nin eski teknik direktörü Ersu Yanal’a kırgın olduğunu ifade ederek, "Kendisini bizim gönderdiğimiz haberlerinin yalan olduğunu söylemeliydi. Bütün sezon bunun sıkıntısını yaşadık. Arka 5’li söylemleri haksızlık. Arka 5’li dedikleri kişiler 3 Temmuz sonrasında en dik duran adamlardı takım içinde. Bizim bir teknik direktör gönderme gibi gücümüz olabilir mi? Bir tribünümüz sırf bu olaylar yüzünden boş kaldı. Ama Ersun hoca çıkıp da bunun doğru olmadığını açıklamadı. Bizi böyle suçlayacağı yerde, hatalarına baksaydı. Yanal o süreçte kendi yaptıklarını düşünsün" açıklamasını yaptı. 

	 "ERSUN YANAL ANTRENMAN TEMPOSU VE SERTLİĞİ KONUSUNDA ÇALIŞTIĞIM EN İYİ TEKNİK ADAMDI"  

	Futbolcular olarak her antrenörün iyi ve kötü yanlarını aralarında konuştuklarını belirten Şahin, "Bunun olmaması mümkün mü? Oyuncuların teknik direktör gönderme gibi bir gücü yoktur. Olsaydı eğer kendime sözleşme yaptırırım. O gücüm olsa kulüpte kaldırdım. Hakkını verirsem, Ersun Yanal antrenman temposu ve sertliği konusunda çalıştığım en iyi teknik adamdı, bu açıdan da çok beğendiğim bir hoca. Ben antrenman temposunu seven bir oyuncuyum. Taraftar ile son bir kaç yıl ilişkim çok iyiydi. Beni sevdiklerini hissediyordum ve bu beni inanılmaz mutlu ediyordu. Bir futbolcu daha fazla ne isteyebilir ki? Sevilmek ister. Sosyal medyada yaptığım açıklama sonrası bana yazılanlar da çok ama çok güzeldi. Hepsine tek tek bana yaşattıkları için teşekkür ederim" diye konuştu. 
