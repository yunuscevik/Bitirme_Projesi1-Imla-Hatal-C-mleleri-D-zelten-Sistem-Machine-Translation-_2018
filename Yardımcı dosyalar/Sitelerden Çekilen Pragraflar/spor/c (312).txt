
	Geçtiğimiz yıl Formula 1’de büyük bir hegemonya kuran Mercedes AMG Petronas, rakiplerine karşı üstünlüğünü 2015’te devam ettiriyor. Sezonda yedi yarış sonunda Lewis Hamilton 151 puan ile zirvede yer alırken, takım arkadaşı Nico Rosberg de 134 puanla ikincilikte bulunuyor. Lewis Hamilton, Avustralya, Bahreyn, Çin ve Kanada’da birinciliği, Malezya ve Barselona’da da ikinciliği elde etti. Takım arkadaşı Nico Rosberg ise Barselona ve Monako’da birinciliğin, Avustralya, Çin, Kanada’da ikinciliğin ve Bahreyn ile Malezya’da da üçüncülüğün sahibi oldu. 

	F1 W06 (Gümüş Ok) hibrit aracıyla sezona lider olarak devam eden geçtiğimiz yılın markalar şampiyonu Mercedes AMG Petronas takımı, bu yıl da markalar sıralamasında yedinci yarış sonunda 285 puanla en yakın rakibinin 105 puan önünde ilk sırada bulunuyor. 

	 HAMILTON: “HARİKA BİR SAVAŞ OLMUŞTU”  
	Pilotlar sıralamasında ilk sırada yer alan Lewis Hamilton Avusturya öncesinde yaptığı açıklamada, “İki yarış sonrasında tekrar zirveye çıkmak ve Kanada’da kazanmak benim için çok özeldi. Önümüzde ise geçtiğimiz yıl zorlandığım Avustuya Grand Prix’i var. Geçen sene dokuzunculuğa gerilesem de ikinci bitirmeyi başarmıştım. Benim için harika bir savaş ve geri dönüş olmuştu. Önümüzdeki Pazar kazanmak için elimden geleni yapacağım, ayrıca bizleri harika bir seyirci topluluğu bekliyor. Onların önünde yarışmaya sabırsızlanıyorum” dedi. 

	 ROSBERG: “ZAFER İÇİN ELİMDEN GELENİ YAPACAĞIM”  
	Geçtiğimiz yıl Avusturya’da galibiyete ulaşan Nico Rosberg ise, “Kanada’da ikincilik benim için üzücü oldu. Sıralama turlarında istediğimi elde edemedim ve bu da yarışa yansıdı. Fakat Avusturya’da sıralamalarda daha dikkatli olup, yarışa ilk sırada başlamayı dört gözle bekliyorum. Geçtiğimiz yıl bizler için zorlu bir yarış olmuştu ama sonunda kazanmayı başarmıştım. Bu yıl da aynı zorlukta geçeceğine inanıyorum. Yarışmaktan oldukça keyif aldığım bir pist ve ayrıca taraftarlar da harika. Avusturya’da zafer için elimden geleni yapacağım” şeklinde konuştu. 

	Avusturya Grand Prix’inin Türkiye saati ile ayrıntılı programı şöyle: 

	 20 Haziran 2015 Cumartesi  
	15.00 - 16.00 Sıralama Turları 

	 21 Haziran 2015 Pazar  
	15.00 Avusturya Grand Prix 

	MESUT ALAN 
	İSTANBUL 
