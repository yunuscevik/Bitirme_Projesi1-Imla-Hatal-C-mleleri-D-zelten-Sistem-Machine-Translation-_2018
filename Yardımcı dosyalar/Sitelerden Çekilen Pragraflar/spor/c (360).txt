
	Yeni sezon öncesi transfer çalışmalarını sürdüren Medicana Sivasspor, geçen sezon Kardemir Karabükspor’da oynayan 24 yaşındaki sol kanat oyuncusu Erkan Kaş ve Kayseri Erciyesspor’da oynayan 23 yaşındaki orta saha oyuncusu Orhan Gülle ile 2 yıllık sözleşme imzaladı. 

	10 Eylül 1991’de Niksar’da dünyaya gelen Erkan Kaş, futbola 15 yaşında Esenlerspor’da başladı ve 2008 yılında Beşiktaş’a transfer oldu. Geldiği sezon Beşiktaş A2 takımında forma giymeye başlayan Erkan Kaş, 2010-11 sezonu ile birlikte Beşiktaş A takımında zaman zaman forma şansı buldu. Erkan Kaş, Beşiktaş’ın ardından Çaykur Rizespor ve Kardemir Karabükspor formasını da giydi. Başarılı orta saha oyuncusu geçtiğimiz sezon Kardemir Karabükspor forması ile 22 karşılaşmada bin 84 dakika sahada kalırken 2 gol ve 1 asistlik performans ortaya koydu. 

	15 Ocak 1992’de Trabzon’da dünyaya gelen Orhan Gülle ise futbola 11 yaşında Esenlerspor’da başladı. 2007-08 sezonunun sonunda Beşiktaş A2 takımına transfer oldu. Genç orta saha oyuncusu kariyeri boyunca Gaziantepspor, Gençlerbirliği ve Kayseri Erciyesspor formasını giydi. Gülle geçtiğimiz sezon Kayseri Erciyesspor forması ile 3 karşılaşmada 136 dakika sahada kalırken 1 kez gol sevinci yaşadı ve 1’de asist yaptı. 
