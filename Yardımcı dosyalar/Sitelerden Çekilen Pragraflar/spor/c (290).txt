
	Juventus’un yıldızı Paul Pogba, transfer döneminin en gözde isimleri arasında yer alıyor. Daha önce İngiliz ekibi Manchester City’nin 100 milyon Euro’luk teklif sunduğu iddia edilen Pogba için şimdi de Fransız ekibi PSG ve İspanyol devi Barcelona devreye girdi. 

	 PSG TEKLİFİ 98 MİLYON EURO’YA ÇIKARDI  

	İspanyol Marca gazetesinin haberine göre, Paris Saint-Germain Başkanı Nasser Al-Khelaifi’nin Pogba için daha önce sunduğu 80 milyon Euro’luk teklifi 98 milyon Euro’ya çıkardığını ve yıldız oyuncuyu kadrolarına katmak için ısrarcı olduğunu yazdı. 

	 BARCELONA POGBA İÇİN OYUNCU SATACAK  

	Sport’un haberine göre ise Katalan ekibi Barcelona, 22 yaşındaki Fransız futbolcuyu kadrosuna katabilmek için gözde olan birkaç oyuncusu ile yollarını ayırmayı düşünüyor. Barcelona’nın 100 milyon Euro’luk teklif hazırlığında olduğu belirtilen haberde, Katalan ekibinin teknik patronu Luis Enrique’nin Pogba üzerinde ısrarcı olduğu kaydedildi. 

	 TAKIMININ EN DEĞERLİSİ  

	Bonservis bedeli ödenmeden Juventus’a katılan Pogba, 2012-2013 sezonunda 37 karşılaşmada siyah-beyazlı formayı terletmişti. 2013-2014 sezonun da ise takımı adına 50 resmi müsabakada görev alan Pogba, 8 gol, 2 asistlik performans sergileyerek dikkatleri üzerine çekti. Geçtiğimiz sezon 3 kulvarda 34 resmi müsabakada Massimiliano Allegri’den forma şansı bulan Fransız yıldız, 8 gol atıp, 2 golünde hazırlayıcısı oldu. 

	Ayrıca, dünyaca ünlü ’transfermarkt.de’ internet sitesinin 50 milyon Euro değer biçtiği Pogba, takımının da en pahalı ismi olarak dikkat çekiyor. 
