
	Geçtiğimiz sezon yapılan flaş transferlerin karşılığını alamayarak büyük bir hayal kırıklığı yaşayan Trabzonspor, bu sezon transferde ise temkinli hareket ediyor. Bordo-mavili kulübün transferine yön veren isimlerin başında gelen sportif direktör Süleyman Hurma, bugüne kadar yerli ve yabancı oyuncuların transferleriyle ilgili yaptığı çalışmaları başkan İbrahim Hacıosmanoğlu'nun da bulunacağı toplantıda teknik direktör Ersun Yanal ile paylaşacak. Yanal'ın, daha önce sunmuş olduğu transfer listesi doğrultusunda hareket eden Hurma, oyuncularla yapmış olduğu görüşmelerle ilgili olarak teknik direktör Ersun Yanal'ı bilgilendirecek. Oyuncuların isteklerini ve transfer şartlarını Yanal'a ve başkan İbrahim Hacıosmanoğlu'na iletecek olan Hurma, zirveden çıkacak olan sonuca göre transfere yön verecek.  

	 ELDEKİ YABANCILARIN DURUMU  

	Yeni sezona şampiyonluk parolasıyla hazırlanan Trabzonspor, transfer çalışmalarını da bu doğrultuda sürdürüyor. Ekonomik sıkıntılarla da uğraşan Karadeniz ekibi dövizin yüksek olması nedeniyle oldukça sıkıntılı günler geçiriyor. Bu sezon büyük bir katkı elde edemediği yabancı oyuncuları göndermek isteyen Trabzonspor, buradan gelecek olan bütçe ile transfer politikasını da şekillendirecek. Waris, Constant ve Yatabare'yi göndermekte kararlı olan Karadeniz ekibi, bu oyunculardan elde edilecek olan gelirle transfer bütçesine katkıda bulanarak listesinde bulunan oyuncuların transferlerini gerçekleştirmek için düğmeye basacak.  

	GÖKMEN ŞAHİN 
