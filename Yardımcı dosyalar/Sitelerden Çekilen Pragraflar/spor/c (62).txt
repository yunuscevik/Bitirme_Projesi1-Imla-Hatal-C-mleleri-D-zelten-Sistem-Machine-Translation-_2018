 
							
                      	 La Liga'nın güçlü takımlarından Real Madrid'den geçen sezon İngiltere Premier Lig ekiplerinden Arsenal'e 42,4 milyon sterline transfer olan Özil'in, Alman Milli Takımı'yla Dünya Kupası'nda çıkacağı final maçı merakla bekleniyor.        Özil'in oynadığı hiçbir maçı kaçırmayan köy sakinleri, en son 4 yıl önce memleketini ziyaret eden yıldız futbolcuyu tekrar ağırlamak istiyor. Köy sakinlerinin, Alman milli takımını desteklediği dünya kupasını izleyen çocuklar ise hemşehrileri gibi yıldız olmanın hayalini kuruyor. Hışıroğlu köyünün muhtarı Abdurrahman Yanaz, AA muhabirine, Mesut Özil'in köylerinden biri olarak Alman milli takımında forma giymesinden gurur duyduklarını söyledi.        Özil'in forma giydiği maçları heyecanla izlediklerini, gol attığı zaman çok mutlu olduklarını belirten Yanaz, "Kendisine hayranlık duyuyoruz. Mesut'un Dünya Kupası'nı kazanacakları yönünde beyanatını okumuştum. Kendisinden çok emin görünüyordu. Maçlarını seyrediyoruz, takımda gördüğümüz zaman, 'Haydi Mesut, Haydi Mesut, gol at' diyerek heyecanlanıyoruz" ifadesini kullandı. Yanaz, Almanya'nın Brezilya ile yaptığı maçı da izlediklerini, takımın kupayı almaya çok gayretli olduğunu gördüklerini anlatarak, hemşehrilerinin de buna katkı sağlamasının onurunu yaşadıklarını dile getirdi. Özil'i köyde daha fazla görmek istediklerini vurgulayan Yanaz, "Biz onun sevdalısıyız, gelsin, köy halkıyla bütünleşsin. Köylümüz Mesut'un Alman Milli Takımı'nda olmasından dolayı onların galip gelmesini istiyor. Almanya'nın kupayı alması, Mesut'a da şeref kazandıracaktır, dolayısıyla biz de onun sayesinde çok gurur duyacağız" diye konuştu.   "Almanya da vatanımız"         Köy sakinlerinden 70 yaşındaki Abdullah Yörük de Dünya Kupası maçlarını yakından takip ettiklerini, Özil'i beğeniyle izlediklerini belirtti. Özil'in Brezilya maçında 8. golü atmasını çok istediklerini ama olmadığını belirten Yörük, kupada Almanya'yı desteklediklerini, final maçını da kazanacaklarına inandığını söyledi. Recep Öztürk de köylerinden dünyaca ünlü bir futbolcu çıkmasından gurur duyduklarını dile getirerek, "Başarılarını devamını diliyoruz. Köyümüzde Mesut gibi çok sayıda gurbetçi olduğundan Almanya da vatanımız. Mesut'un rahmetli dedesi, diğer aile büyükleri hep tanıdığımız insanlar. Böyle yıldız bir futbolcu yetiştirdikleri için onlarla da gurur duyuyoruz. İnşallah Almanya final maçını kazanır" ifadesini kullandı. Köydeki çocuklar Eray Kesici ile Tunahan Yanaz da hemşehrilerini hayranlıkla izlediklerini, onun gibi futbolcu olmak istediklerini aktardı.         Devrek'in en ünlü yeri: Mesut Özil Caddesi         Devrek Belediye Başkanı Mustafa Semerci de Özil'in onur duydukları sporcu olduğunu, kendisini çok başarılı bulduklarını ifade etti. Devrek'e 4 yıl önce gelen yıldız futbolcuyla görüşme imkanı bulduklarını anlatan Semerci, şunları kaydetti:   "Bizim spor  sahasının olduğu caddeye onun ismini verdik. Dünya Kupası'nda başarılı performans sergiliyor. Almanya'yla dostluğumuz eski yıllara dayanıyor. Gurbetçi ve madencilerimiz orada iş edindi. Mesut da oranın üçüncü kuşak gençlerinden, Almanları severiz, Mesut'un da takımda olması, bizi daha çok Almanya sempatizanı yapıyor."        Semerci, Almanya'nın Brezilya'yı yeneceğini tahmin ettiğini ancak 7-1 gibi fark beklemediğini vurgulayarak, "Finalde Hollanda'yla karşılaşsa Alman Milli Takımı'nın işi daha zor olurdu. Finalde Mesut ve arkadaşlarının kupayı kaldıracağına inanıyorum. Bu düşüncemiz biraz da duygusal" şeklinde konuştu.  
						
							