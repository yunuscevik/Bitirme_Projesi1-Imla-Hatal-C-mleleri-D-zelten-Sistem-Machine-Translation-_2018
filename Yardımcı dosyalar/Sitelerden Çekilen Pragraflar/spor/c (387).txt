
                    İSTANBUL 
                   - Teknik direktörlüğe Şenol Güneş'in getirilmesi ile başlayan yeni süreç, 
                    Beşiktaş 
                   Futbol A Takımı'nın tüm sorumluluğunun tecrübeli hocaya devredilmesi ile sona erecek. Böylece siyah beyazlılar, son 4 yılda 4'üncü kez yeni bir yapılanmaya gitmiş olacak. Takım ile yönetim ve basın arasında koordinasyonu sağlayacak bir ismin Ümraniye'de göreve başlayıp başlamayacağı ise belirsizliğini koruyor. 
 ÜMRANİYE NEVZAT DEMİR TESİSLERİ'NDE SORUMLU YÖNETİCİ OLMAYACAK  
Yeni yapılanma çerçevesinde Ümraniye Nevzat Demir Tesisleri'nde sorumlu yönetici olmayacak. Futbol Şubesi yöneticisi değil Futbol A Takımı koordinatörü olacak. Bu kişi, Şenol Güneş'in üstünde değil Şenol Güneş ile yönetim arasında köprü vazifesi görecek bir profesyonel olacak. Scout ekibi genişletilerek doğrudan Şenol Güneş'e bağlanacak. 
 FİKRET ORMAN'DAN 4 YILDA 4. KEZ YENİ YAPILANMA  
2015-2016 sezonu için düşünülen ve hayata geçirilmeye başlanan bu yeni yapılanma, Fikret Orman başkanlığında son 4 yıldaki 4. yapılanma olarak da kayıtlara geçecek. Daha önceki 3 sezonda 3 kez farklı yapılanmalar sahneye koyan Başkan Orman'ın bu 3 değişik uygulamadan istediği verimi alamadığı da bir gerçek. Çünkü Futbol A Takımı son 3 sezonda denenen 3 farklı yönetim tarzına rağmen ligi hep üçüncü bitirdi. 
Önümüzdeki sezonun başlaması ile birlikte uygulamaya konulacak 4. yapılanmanın nasıl bir sonuç vereceğini ise 
                zaman 
               gösterecek. 
İşte Fikret Orman'ın 4 yılda uyguladığı 4 değişik yapılanma: 2012-2013 sezonu: "Feda" olarak adlandırılan bu sezonda teknik direktörlüğe Samet Aybaba getirildi ve 'öze dönüş' adı altında altyapı oyuncularına yatırım yapılması kararı alındı. Bonservisi elinde tecrübeli ve bedeli düşük 
                genç 
               oyuncular transfer edildi. Sezona altyapıdan gelen 13 oyuncu takviyesi ile girildi. Ancak altyapı hamlesi bekleneni veremeyince Fulya'dan gelen oyuncuların hiçbirisi takımda kalamadı ve Anadolu takımlarına gönderildi. Sezon sonunda lig sıralamasındaki üçüncülük ile birlikte Samet Aybaba da gitti ve ikinci yapılanmanın startı verildi. 
2013-2014 sezonu: Başkan Fikret Orman bu kez kurumsal yapı adı altında takımın başına sportif direktör olarak Önder Özen'i getirdi ve teknik direktör transferi dahil bütün sorumluluğu Özen'e vererek tek yetkili ilan etti. Samet Aybaba'nın yerine gelen isim bu kez Slaven Bilic oldu. Önder Özen ilk sezonda takıma 14 transfer yaptı, ancak varlığı hep tartışıldı ve uygulamaları da sürekli hedefe konuldu. Sezon sonuna gelindiğinde takımın lig sıralaması değişmedi ve yine üçüncü olundu. 
2014-2015 sezonu: Önder Özen'in tartışılmaya başlanan varlığı Futbol Şubesi biriminin kurulması ve başına Ahmet Nur Çebi'nin getirilmesi ile yeni bir boyut kazandı. Önder Özen'in yetkileri resmi olarak açıklanmasa da kısıtlandı ve Futbol A Takımı sorumluluğuna Mete Vardar getirildi. Daha sezona girilmeden Yalçın transferinde yaşanan kaos sonrası Önder Özen istifa etti ve Futbol Şubesi tamamen Ahmet Nur Çebi, Metin Albayrak ve Mete Vardar üçlüsüne kaldı. Sezon sonunda takımın kaderinde yine değişen bir durum yoktu ve Süper Lig üçüncülükle bitirildi. 
2015-2016 sezonu: Beşiktaş'ın 4 yıldaki 4. yapılanması ise sezon öncesi son şeklini almaya başladı. Geniş yetkiler bu kez Slaven Bilic'in yerine gelen Şenol Güneş'e verildi. Futbol Şubesi'ni tekrar kaldıran Başkan Fikret Orman, şimdi de sorumlu değil elçi ve ağabeylik görevi yapacak bir sportif direktörlük üzerinde duruyor. Ümraniye'nin tek patronu Şenol Güneş olurken, tecrübeli hoca ile yönetim arasında köprü vazifesi görecek bir ismin göreve başlaması düşünülüyor. Son bir yıldır Futbol Şubesi'ne bakan yöneticiler ise yeni sezonun başlamasıyla birlikte yönetim kurulu üyesi olarak görevlerine devam edecek.  Ali DANAŞ (DHA)   