
	Azerbaycan’ın Başkenti Bakü’de düzenlenen 1. Avrupa Oyunları’nda 46-49 kilo çeyrek finalinde İsrailli David Alaverdian ile karşılaşan Muhammed Ünlü, rakibini 3-0'lık skorla mağlup ederek yarı finale yükseldi. 

	Karşılaşma sonrası açıklamalarda bulunan Muhammed Ünlü, rakibinin karşılaşmalarını izleyip incelediğini belirterek, "Maç tam istediğimiz gibi oldu. Umduğumuz gibi geçti. İnşallah bundan sonra daha büyük başarılara imza atarız. Burada ilk antrenörüm İlyas İlter’e, Fenerbahçe’de bana abi, kardeş, baba gibi olan Tuncay Tavukçu’ya da teşekkür ediyorum. İnşallah bu başarımızı burada devam ettirip şampiyon olup, Dünya Şampiyonası vizesi alıp oradan da olimpiyata gitmeyi amaçlıyoruz. Yarı finaldeki rakibimin karşılaşmasını iyi analiz edip o maçı da alacağımıza inanıyoruz. Allah Azerbaycanlı kardeşlerimizden razı olsun. Herkes bizi destekliyor. Sağ olsunlar, boşuna kardeş ülke demiyorlar" diye konuştu. 

	Muhammed Ünlü 24 Haziran'da TSİ 17.15’de Rus Bator Sagaluev ile yarı finalde karşılaşacak. 
	Türkiye'yi erkekler boks +91 kiloda temsil eden Ali Demirezen ise çeyrek final maçında Azerbaycanlı Mahammadrasul Majidov’la karşılaşacak. 

	KAMİL NADİRLİ 
