
	Yeni sezon öncesinde transfer politikasını az maliyeti ve takasla futbolcu alma olarak belirleyen bordo-mavililer transferde sorunlar yaşıyor. Teknik direktör Ersun Yanal'ın raporu doğrultusunda takımdan gönderilmesi planlanan oyunculara şimdiye kadar ciddi manada transfer teklifi gelmemesi bordo-mavilileri transfer bütçesini oluşturmada sıkıntıya soktu. Maliyeti yüksek olup kadroda düşünülmeyen oyuncuları göndermeden transfer yapma fikrini, kulübün geleceği açısından sağlıklı bulmayan bordo-mavili idareciler, mevcut kadroda yer alan oyuncular gelmesi muhtemel transfer teklifleri için bekleyişini sürdürüyor. 

	 12 MİLYON EURO TEKLİF EDİLDİĞİ SÖYLENEN WARIS ELDE KALDI  
	Trabzonspor'un sezon başında Spartak Moskova'dan büyük umutlarla transfer edip 6 milyon 500 bin Euro bonservis bedeli ödeyerek kadrosuna kattığı Majeed Waris'e şimdiye kadar ciddi bir transfer teklifi yapılmadığı öğrenildi. 6 ay önce 12 milyon Euro gibi yüksek bir bedel karşılığında yurt dışından teklif aldığı iddia edilen oyuncu için halen kulübe resmi olarak bir transfer yazısı ulaşmaması ise Karadeniz ekibini bu transferde hayal kırıklığı yaşattı. Büyük umutlarla transfer edilen oyuncuya ciddi bir teklif gelmemesi halinde Trabzonspor'un bu oyuncuyu takasta kullanılması bekleniyor. Ayrıca bordo-mavili idarecilerin Waris'i Çin pazarına yüksek bedelle vererek kulübe ekonomik girdi sağlamak için büyük bir uğraş verdikleri ancak şimdiye kadar olumlu bir gelişmenin yaşanmadığı belirtildi. 

	 KRİTİK TOPLANTI SONRA DÜĞMEYE BASILACAK  
	Trabzonspor Başkanı İbrahim Hacıosmanoğlu, sportif direktör Süleyman Hurma ve teknik direktör Ersun Yanal'ın bir araya geleceği kritik toplantı sonrası bordo-mavili kulüp transfer hamlelerine başlayacak. Yanal'ın yurt dışından dönmesiyle birlikte İstanbul'da bir araya gelmesi beklenen üçlü, yeni sezonda izlenecek yol haritası hakkında bilgi alışverişinde bulunacak. Sportif direktör Süleyman Hurma, Yanal'ın raporu doğrultusunda yapmış olduğu transfer çalışmaları hakkında başkan İbrahim Hacıosmanoğlu'nu ve Ersun Yanal'ı bilgilendirecek. Kulübün transfere ayırdığı bütçe doğrultusunda da Karadeniz ekibi düğmeye basacak. 

	 KADRODA DÜŞÜNÜLMEYEN OYUNCULARIN KAMP KATILMALARI GÜNDEMDE  
	Teknik direktör Ersun Yanal, sezon bitmesiyle birlikte takımdan gönderilmesi yönünde rapor verdiği oyuncuların durumları ise henüz netlik kazanmaması nedeniyle bordo-mavili takımın 3 Temmuz'da başlayacak olan kampına katılmaları gündeme geldi. Oyuncuların değer kaybetmemeleri açısından sportif direktör Süleyman Hurma'nın başkan İbrahim Hacıosmanoğlu ve Ersun Yanal bu teklifi sunacağı öğrenildi. 

	 YÖNETİME DEMİRÖREN TEPKİSİ  
	Öte yandan Trabzonsporlu bazı taraftarlar, başkan İbrahim Hacıosmanoğlu ve yönetim kuruluna, TFF seçimlerinden mevcut başkan Yıldırım Demirören'in aday olması için verdikleri imzaya tepki gösterdi. Bordo-mavililer, sosyal medya üzerinden yönetime yüklenerek tepkilerini dile getirdiler.  

	GÖKMEN ŞAHİN 
