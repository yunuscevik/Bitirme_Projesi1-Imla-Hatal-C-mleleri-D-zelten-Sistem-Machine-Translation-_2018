
	14 Mart’ta başlayan ve 10 Nisan’da sona eren Sinema Atölyesi kursuna Muğla ve çevre illerden 170 kursiyer katıldı. 7’den 70’e yaş grubunun katıldığı kursları başarı ile tamamlayan kursiyerlerin sertifikaları düzenlenen tören ile verildi. Sertifika törenine Türk sinemasının ‘Sultan’ı Türkan Şoray, kızı Yağmur, Muğla Valisi Amir Çiçek ve eşi, İl Jandarma Komutanı Kurmay Albay Halil Çelik, Ula ve Menteşe Kaymakamları, İl Emniyet Müdürü, sinemaseverler ve kursiyerler katıldı. 

	Ula Kaymakamlığı himayesinde, Dokuz Eylül ve Yaşar Üniversitesi desteğiyle, film yönetmenleri, Senaryo Yazarları Derneği, Oyuncular Sendikası, Sinema Eserleri Sahipleri Meslek Birliği'nin katkılarıyla 10 hafta süren kursların ardından sinema atölyesinde dersler tamamlandı. Törende konuşan Yönetmen Yüksel Aksu, hayalinin Muğla’nın Türkiye’nin film platosu olması konusundaki hayalinin yavaş yavaş gerçekleşmeye başladığını belirtti. Aksu, “Benim hayalim birçok dizi ve film Muğla’da çekilsin, Türkiye’nin ve ülkemizin müreffeh yüzünü ve gülen yüzünü göstersin ülkemiz sineması. Bu yetmiyor, Amerika’dan, Avrupa’dan film çekmek isteyenler öncelikle Türkiye’de Muğla’yı düşünsünler. Muğla uluslar arası marinaları olan, yine iki tane uluslar arası havalimanı olan çok ciddi lojistiği olan coğrafi ve kültürel çok güzel bir kentimiz var. Büyük Yalan dizisi ile başladık, ardından Dondurmam Gaymak, sonra Entel Köy Efe Köy’e karşı sinema filmlerinin ardından, Köyceğiz’de bir dizi, Datça’da bir dizi, Milas’ta bir dizi projesi, Bozüyük’te devam eden bir dizi, bunun yanında Türk Sineması’nın Sultan’ının Yeşilyurt mahallesinde bir sinema filmi çekecek. Şu anda ben de bir sinema filmi çeksem, Hollywood ortalamasına yaklaştık. Kurs süresince birçok ünlü yönetmen ve sinema sanatçısı atölyemizde ders verdi. Bugün 170 kursiyerimiz sertifikalarını alacak” dedi. 

	 TÜRKAN SULTAN, KIZININ ÇEKECEĞİ FİLMDE YÖNETMENLİK YAPACAK  

	Kızı Yağmur’un Muğla’nın Menteşe ilçesi Yeşilyurt mahallesinde yapımcılığını üstlendiği bir filmin yönetmenliğini yapacağını açıklayan Türkan Şoray, “Kızım Yağmur’un yapımcılığın üstlendiği bu filmde ben de ona yardımcı olmak için yönetmenlik yapacağım. Filmde kızım Yağmur da rol alacak. Muğla'da bulunmaktan, bugün Ula'da bulunup bu heyecanı yaşamaktan çok mutluyum, çok gururluyum. Geldiğim andan itibaren öylesine güzel duygular yaşattınız ki bana kelimelerle ifade edemiyorum. Hepinizin o sıcacık yüreğini, bakışlarını görüyorum. İyi ki sinemacı olmuşum, iyi ki bu filmleri çevirmişim, iyi ki sizlerin kalbine girebilmişim. Bu sevgi ve bu duygu alışverişi yaşattı beni her zaman” derken, önümüzdeki süreçte Yüksel Aksu’nun çekeceği bir filmde rol almak istediğini açıkladı. 

	 “MUĞLA SİNEMA SEKTÖRÜ İÇİN ÖNEMLİ BİR KENT”  

	Muğla Valisi Amir Çiçek, Muğla'nın sinema ve dizi sektörü için bulunmaz mekânlara sahip olduğunu belirterek, önemli tarihi ve kültürel değerleri bünyesinde barındırdığını açıkladı. Vali Çiçek, “Türkan Şoray'ın Muğla'da sinema filmi çekecek olmasından mutluyuz. Türk sinemasına çok önemli değerler katan Türk Sineması’nın ‘Sultan’ı Türkan hanımın Muğla’ya yapacağı katkılar için şimdiden teşekkür ediyorum. Allah Muğla'ya o kadar güzellik vermiş ki, ormanıyla, deniziyle, ovasıyla, güneşiyle, kumuyla, sahilleriyle, en önemlisi insani değerleriyle Muğla sinema sektörü için önemli bir kent" dedi. 

	Sinema atölyesi sertifika törenine katılan Türkan Şoray’ın 1965 yılından itibaren oynadığı filmlerin kısa kısa fragmanları yayınlanırken, ‘Selvi Boylum, Al Yazmalım’ fragmanının ardından Yönetmen Yüksel Aksu, Türkan Şoray’a yazma taktı. Ardından Vali Amir Çiçek Şoray’a katkıları nedeniyle plaket verdi. Kursiyerlerden en küçük ve en yaşlı kursiyerin sertifikasını Türkan Şoray verdi.  

	BEKİR TOSUN   