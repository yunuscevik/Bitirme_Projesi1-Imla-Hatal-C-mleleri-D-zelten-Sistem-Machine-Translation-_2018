
	Türkiye’nin en büyük kitap fuarı olma özelliğini taşıyan 7. Kocaeli Kitap Fuarı’nın açılış törenine Bilim, Sanayi ve Teknoloji Bakanı Fikri Işık, Kocaeli Valisi Hasan Basri Güzeloğlu, Kocaeli Üniversitesi Rektörü Prof. Dr. Sadettin Hülagü, Kocaeli Büyükşehir Belediye Başkanı İbrahim Karaosmanoğlu, ilçe belediye başkanları, milletvekilleri, milletvekili adayları ve Onur Konuğu sıfatı ile Edebiyatçı-Yazar Nuri Pakdil katıldı. Kocaeli Büyükşehir Belediyesi tarafından düzenlenen 7. Kocaeli Kitap Fuarı’nın açılışına vatandaşlar da yoğun ilgi gösterdi. 

	7. Kocaeli Kitap Fuarı içerisinde 350 yayınevi 67 sivil toplum kuruluşu ve 42 sahaf standı bulunuyor. Fuarın açık kalacağı 16-24 Mayıs tarihleri arasında aralarında Ayşe Kulin ve Hanefi Avcı gibi yazarlarında bulunduğu birçok yazar ile söyleşiler, imza günleri ve kitap tanıtımları gibi toplam 450 kültürel etkinlik gerçekleştirilecek. 
	7. Kocaeli Kitap Fuarı’nın açılış töreninde konuşan Bilim, Sanayi ve Teknoloji Bakanı Fikri Işık, “Bu yıl 7.'sini düzenlediğimiz, ‘Ağaçlar kitap açtı’ sloganıyla dikkatleri üzerine çeken Kocaeli Kitap fuarımızın hayırlı olmasını temenni ediyorum. Her geçen yıl büyüyen ve kurumsallaşan bu fuarımız bu yıl da kitapseverlerle buluşuyor. Kitap fuarımız artık bölgesel bir etkinlik kazanarak Doğu Marmara’nın en önemli kültürel etkinliği haline geldi. 

	Sanayinin başkenti olarak anılan Kocaeli’nin kitap fuarı ile kültür ve turizm kentine dönüşmesi de bizi memnun ediyor. Kültüre, kültür insanına, düşünce adamlarına sırtımızı döner, onları görmezden gelirsek, onlar da bizi terk eder. İslam dünyası özellikle son 200-300 yılında bunun çok acı örnekleri ile pek çok defa karşı karşıya kalmıştır. Özellikle çocuklarımıza kitap sevgisi kazandırmak amacıyla bu fuarımızı çok önemsiyoruz. Bu fuar Kocaeli çocuklarının sanatla buluşmasında çok şey ifade ediyor. Özellikle çocuklarımızın kitap sevgisi kazanmasında çok yardımcı olacağını umuyorum. Son 6 fuarda 1 milyon 700 bin kişi bu fuarı ziyaret etmiş. Sadece geçen yıl 482 bin kitap kurdu bu fuarı ziyaret etmiş ve inanıyorum ki çok da verimli zaman geçirmiştir. Kocaeli halkının bu fuara geçen yıldan daha fazla ilgi göstereceğine inanıyorum. Buradan bir kez daha Kocaeli halkına çağrı yapıyorum. 

	Çocuklarınızı alın ve bu fuarı birlikte gezin. Ben inşallah bu hafta sonunda kendi çocuklarım ile mutlaka geleceğim. Bizim okuyan, anlayan, kavrayan, yorumlayan, analiz ve sentez yapan, değerlendirme kabiliyetine sahip nesiller yetiştirmemiz gerekiyor. Okumayan bir toplumun bilgi toplumu olma şansı yok. Okumayan bir ülkenin de geleceğin dünyasında ne bilgi ekonomisinde var olması ne de geleceğin dünyasına damga vurması mümkün değil. Eğer okumayı hayatımızın ayrılmaz bir parçası haline getirebilirsek, o zaman geleceğimize güvenle bakmamız için hiçbir endişe duymamıza gerek kalmaz. Bizler hükümet olarak bu konuda son derece önemli kararları ardı ardına veriyor ve uygulamaya koyuyoruz. Arzumuz bilgi toplumuna erişmek için gençlerimizin daha fazla okumasını, bilime daha fazla merak duymasını ve bu alanda daha fazla yoğunlaşmasını sağlamak. Eğer bunu başarırsak Türkiye’nin önünde hiçbir engel kalmaz” ifadelerini kullandı. 

	Fuarın Onur Konuğu Edebiyatçı-Yazar Nuri Pakdil ise, “Kocaeli Türkiye’nin en güzel illerinden birisidir. Burada eskiden çarşının içinden tren geçerdi. O tren sesini hala özlemekteyim. Çenesuyu’ndan doldururduk şişelerimize ve suyu içerdik. Maalesef şimdi orası bir yürüyüş yolu olmuş. Hayırlısı olsun. Hepimizin çok okumamız gerekiyor. Kendimizi çok iyi yetiştirmemiz gerekiyor. Her şeyden önce özellikle öğrenci arkadaşlara ricam iyi derecede bir yabancı dil öğrenmeleridir. Çünkü çok donanımlı Müslümanlar olmalıyız. Ben mektup yazmayı seven bir insanım. İçinizde bana mektup yazmak isteyen arkadaşlar bulunmasını istiyorum ve hepinizden mektup bekliyorum” dedi. 

	Kocaeli Büyükşehir Belediye Başkanı İbrahim Karaosmanoğlu da, “Kocaeli’de ağaçların kitap açtığı güzel bir mevsimdeyiz. Artık yaz iyice kendini hissettirmeye başladı. Kocaelimizin bu zamana kadar pek çok sıfatı oldu. Taşıdığı bütün sıfatların hakkını Kocaeli verdi. Hepsini kendine yakışır şekilde taşımayı başardı. Türkiye’nin sanayi başkenti olarak anılan Kocaeli'mizin bu unvanının yanına son 10 yılda bilişimi, çevreyi, turizmi, maviyi ve yeşili ekledik. Tüm bunların yanına kitap sevgisini de ekledik. Kocaeli’nin artık kitap şehri olarak da anılmayı hak ettiğine inanıyoruz. Çünkü kitap fuarımız etkinlik sayısı, katılımcı sayısı, yazar sayısı bakımından Türkiye’nin en büyüğü konumunda yer alıyor. Malumunuz medeniyetimizin temelinde irfan var. Sohbet bizim için cana şifa, ruha gıdadır. Fuarımızın benim en çok önemsediğim tarafı irfanımızı besleyen bu damarı diri tutmasıdır. Türkiye’nin önemli entelektüelleri ve sanatçıları ile sohbet etme imkanı sunmasıdır" dedi. 

	Vali Hasan Basri Güzeloğlu ise, “Kitap insana ait değerlerin okumaya dönüştüğü ve okuyarak insana ait değerlerin aktarıldığı yaşatıldığı hem çoğaltıldığı hem de geleceğe taşındığı bir büyük hazinedir. Okumak kendini anlamanın kendine ait değerlere ilk adımları atmanın kutsal bir eylemidir. Şüphesiz okumak dinimizin ilk emri olarak inancın gereğidir. Okumayı bu anlamda da sadece düz bir okuma olarak değil okuduğunu anlamak anladığı gibi davranmak ve bu şekilde yaşamak olarak değerlendirebiliriz" şeklinde konuştu. 

	Konuşmaların ardından Bilim, Sanayi ve Teknoloji Bakanı Fikri Işık, Kocaeli Üniversitesi öğrencileri tarafından Yılın En İyi Dizisi seçilen Diriliş Ertuğrul dizisi oyuncularına tebrik plaketi takdim etti. Ödül töreninin ardından Bilim, Sanayi ve Teknoloji Bakanı Fikri Işık ve 7. Kocaeli Kitap Fuarı Onur Konuğu Edebiyatçı-Yazar Nuri Pakdil protokol üyeleri ve vatandaşlar ile birlikte açılış kurdelesini kesti. Kurdelenin kesilmesinin ardından protokol üyeleri yayınevi stantlarını dolaştı.  

	DİNÇER AKBİR - MEDENİ TOPALOĞLU   
