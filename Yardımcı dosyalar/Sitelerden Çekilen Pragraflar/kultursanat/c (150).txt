			 KEREM AKÇA  / HABERTURK.COM          
 keremakca@haberturk.com  
  
 19 HAZİRAN 2015 FİLMLERİ  
  Fransa’da atılım yaptıktan sonra soluğu ABD’de alan Alexandre Aja’nın son İngilizce eseri “Boynuzlar”, korku ve fantastik hayranları için biçilmiş kaftan… Tabiri caizse “Gorgon” ile ‘İkiz Tepeler’in kesiştiği yeri ormandan Terry Gilliam ve Clive Barker’ın izlediği omurgası, kült roman uyarlaması olmanın hakkını veriyor. Eleştirel dini alt metinlerle de donatılan “Boynuzlar”, Radcliffe’in ‘Harry Potter’dan bu yana en sahici ve başarılı rolünü tatmamızı sağlıyor.   
 Fantastik, korku, gizem filmi, polisiye ve kara filmden parçalar taşıyan bir romanı sinemalaştırmak zor iş. Stephen King’in oğlu Joe Hill’in kült romanı, Alexandre Aja gibi mucizeleri gerçekleştiren bir ismin elinde şansını deniyor. Aslında yönetmenin edebiyat uyarlamalarına değil de yeniden çevrimlere eğilimi var. Bu alanda belli bir seviye tutturabilse de (bkz. “Pirana”, “Tepenin Gözleri”) genel anlamda kalıcı işlere imza atamadı. 
 
 YÖNETMENİN ALIŞIK OLMADIĞI BİR MELEZ TÜR  
 Hollywood’da yapımcı yönünü geliştirdi. “Piramitin Laneti” (“The Pyramid”, 2014) ve “Manyak” (“Maniac”, 2012) bu zamana kadar ürettiği en adaplı filmler... Ama Aja için “Furia”nın (1998) ve başyapıtı “Yüksek Tansiyon”un (“Haute Tension”, 2003) seviyesini yakalamak kolay olmadı. Öte yandan yönetmenin geleneklerinden ve yol haritalardan bildiğimiz korkunun her alt türünde gerçekçilikten beslendiğidir. 
 Ama “Boynuzlar” (“Horns”, 2013) bu ezberden ayrılıyor. Bir ‘dark fantasy’ romanına el atıyor. Clive Barker’ın işleriyle akrabalık kuruyor. Başrole Ig Perrish adlı bir ana karakteri yerleştirmek, onu da Daniel Radcliffe gibi tartışmalı bir isme emanet etmek özgüven ister. Yapımcı-yönetmen onun ‘mükemmel’ halinden burada uyuşturucuya eğilimli, hırpani, kirli bir tipleme yaratıyor. Bunu fazla abartmamak pis sakala da yakışıyor. Bunalım masalsı bir sahicilikle sarılıyor. 
  
‘ GİZEM FİLMİ’ OMURGALI YEPYENİ BİR MASAL MI?  
 Film Merrin Williams’ın tecavüz edilip öldürülmesinin ardından, bütün okların ötekileştirilen Ig’e çevrilmesi üzerine... Arka planda bir yalnızlık dramı akarken, Joe Hill’in çizgi romanlarla da haşır neşir olması, iyi oynanmış ve sanat yönetimi müthiş tasarlanmış bir yapıt doğuruyor. “Dövüş Kulübü” (“Fight Club”, 1999) ve ‘İkiz Tepeler’e (‘Twin Peaks’) şarkılarla göndermeler, bizi ‘mystery-noir’ ya da ‘gizem filmi’ koridorlarına sokuyor. 
 Açıkçası aşağı yukarı ilk 70 dakikalık kısımda böylesi bir algı var. Ama yönetmen zamanla ana karakterin gözünden ‘niye başımda boynuz çıktı?’ sorusunu aydınlatmaya çalışıyor. Rüya-gerçek arasındaki çizgi elden kaçırılmıyor, adaplı planlanıyor. Fakat ‘Lucifer’i andıran bu dönüşüm görüntüsü, zaman zaman fazla mizaha kayabiliyor. Absürd, grotesk gibi sıfatlar, kara komedi devreye girebiliyor. Tür kırması yapıya destek veriyor. 


	
		
			
				 
				BU HAFTA HANGİ FİLME GİTSEK? 
				 
			 
		