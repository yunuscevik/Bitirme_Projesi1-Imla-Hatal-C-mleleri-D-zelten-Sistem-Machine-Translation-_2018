
	  

	Beşiktaş’taki Mustafa Kemal Kültür Merkezi İlhan Salonu’nda düzenlenen ödül töreni Türkan Şoray, Hülya Koçyiğit, Gupse Özay, Zerrin Tekindor, Melisa Sözen, Rıza Kocaoğlu, Zafer Algöz ve İlyas Salman’ın da aralarında bulunduğu sinema ve tiyatro dünyasının pek çok ismini bir araya getirdi. Yekta Kopan’ın sunuculuğunu üstlendiği gecenin sürprizi ise Demet Evgar ve Serkan Keskin oldu. Söyledikleri nostaljik şarkılarla geceye renk katan ikili büyük beğeni topladı. 

	Geçtiğimiz Temmuz ayında hayatını kaybeden Çolpan İlhan’ın anısına bu yıl ilk kez verilen Çolpan İlhan Sanata Değer Katan Kadınlar Ödülü, Kerem Alışık tarafından Ayla Algan’a takdim edildi. Özel olarak yaptırılan ödülü alan Ayla Algan, Sadri Alışık selamı vererek, gözyaşlarını tutamadı. 

	Genco Erkal, Seçici Kurul Üstün Performans Ödülü’nü alırken, 20. Yıl Onur Ödülü ise Işık Yenersu’ya Erhan Yazıcıoğlu tarafından verildi. Yazıcıoğlu, Işık Yenersu’ya ödülünü önünde diz çökerek verdi. "Sivas” adlı filmdeki başarılı performansıyla Ekrem Bora Umut Veren Oyuncu Ödülü’nü alan 9 yaşındaki Doğan İzci, “Çok heyecanlı ve mutluyum” dedi. İlk oyunculuk deneyimiyle ödüle layık görülen Doğan İzci, bugüne kadarki Sadri Alışık Ödül Törenleri’nin en genç ödül alan oyuncusu oldu. 

	Gecede “Yardımcı Rolde Yılın En Başarılı Kadın Oyuncusu Ödülü"nü “İçimdeki Ses” filmindeki performansıyla Füsun Demirel, “Yardımcı Rolde Yılın En Başarılı Erkek Oyuncusu Ödülü"nü “Pek Yakında” filminde rol alan Çağlar Çorumlu aldı. “Yılın En Başarılı Kadın Oyuncusu Ödülü"nü ise Deliha filmindeki performansıyla Gupse Özay alırken, “Yılın En Başarılı Erkek Oyuncusu” İçimdeki Ses filminde rol alan Engin Günaydın seçildi. 

	Dram dalında “Yardımcı Rolde Yılın En Başarılı Kadın Oyuncusu” Vildan Atasever (Gece), “Yardımcı Rolde Yılın En Başarılı Erkek Oyuncusu” Settar Tanrıöğen (Nergis Hanım), “Yılın En Başarılı Kadın Oyuncusu” Nurgül Yeşilçay (Gece), “Yılın En Başarılı Erkek Oyuncusu “Serkan Keskin (İtirazım Var) oldu. 
	“Ayhan Işık Özel Ödülü” ise Engin Hepileri’nin (Çalsın Sazlar/Yağmur Kıyamet Çiçeği) oldu. 20. Yıl Sinema Seçici Kurul Üstün Performans Ödülü “Kış Uykusu” filmindeki üstün oyunculuk performansları ile Ayberk Pekcan, Demet Akbağ, Haluk Bilginer, Melisa Sözen, Nadir Sarıbacak, Nejat İşler, Serhat Mustafa Kılıç ve Tamer Levent’e verildi. 

	Tiyatro ödüllerinde ise “Yılın En Başarılı Kadın Oyuncusu” Melisa Sözen, “Yılın En Başarılı Erkek Oyuncusu” Rıza Kocaoğlu, “Yardımcı Rolde Yılın En Başarılı Kadın Oyuncusu” Aslı Yılmaz, “Yardımcı Rolde Yılın En Başarılı Erkek Oyuncusu” Ushan Çakır oldu. Komedi, müzikli oyun ya da müzikal dalında “Yılın En Başarılı Kadın Oyuncusu” Ayça Koyunoğlu, “Yılın En Başarılı Erkek Oyuncusu" Levent Üzümcü, “Yardımcı Rolde Yılın En Başarılı Kadın Oyuncusu” Selen Uçer, “Yardımcı Rolde Yılın En Başarılı Erkek Oyuncusu” ise Arda Aydın seçildi.  
