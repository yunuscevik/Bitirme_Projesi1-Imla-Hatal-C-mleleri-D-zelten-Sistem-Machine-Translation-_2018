
	Almir Imsireviç’in yazdığı, Bilge Emin’in Türkçe'ye çevirdiği ve yönettiği İstanbul Devlet Tiyatrosu yapımı “Eğer Bu Bir Film Olsaydı” 15 Mayıs Cuma günü Zenica’da festival kapsamında sahnelenecek.  

	Balkan ülkelerinin tiyatrolarını misafir eden Devlet Tiyatroları, Bursa ‘Uluslararası Balkan Ülkeleri Tiyatro Festivali’, kapsamında da sahnelenen oyun konusuyla, biçimiyle izleyenleri duygulandıracak. 
	Oyun, bir Balkan gerçeğini, acısını işliyor. Dünyanın umursamaz tavrıyla karşı karşıya kalan Boşnak halkın öyküsünü. Saraybosnalıların yaşadığı 3, 5 yıllık kuşatmayı, tüm Balkan halkını yakından ilgilendiren tarihsel bir olayı… 

	Bosna-Hersek’in Zenica şehrinde 07 Mayıs Perşembe günü başlayan festival 17 Mayıs Pazar günü son bulacak. 

	Ekip, 19 Mayıs Salı günü Saraybosna’ya geçerek Chamber Tiyatrosu’nda da bir temsil verecek. 
	4 Mart 2015 Çarşamba günü Üsküdar Tekel Sahnesi’nde prömiyer yapan oyunun sahne tasarımı Nurettin Özkönü’ye, kostüm tasarımı Nalan Alaylı’ya, ışık tasarımı Serhat Akın’a ve müzikleri Çağrı Beklen’e ait. 
	Oyunda; Burak Şentürk, Mine Tüfekçioğlu, Burak Altay, Gönen Aykaç, Barış Bağcı, Berk Sezenler ve Emre Yeşilöz rol alıyor. 

	Sanatçılar sahneleyecekleri oyunların ardından 20 Mayıs Çarşamba günü Bosna-Hersek’ten dönüş için ayrılacaklar. 
	  
