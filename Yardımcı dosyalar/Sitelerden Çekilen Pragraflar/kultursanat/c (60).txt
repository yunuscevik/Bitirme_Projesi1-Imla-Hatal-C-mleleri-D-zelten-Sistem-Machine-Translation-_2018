
	Buca Belediyesi, şair Nazım Hikmet’in ismini ilçede ölümsüzleştirmek için Yenigün mahallesinde 4 bin 500 metrekare alana kurduğu parka, Nazım Hikmet’in ismini verdi. Usta şairin doğumunun 113’üncü yılı olan 15 Ocak 2015’te gerçekleşen açılışta konuşan Buca Belediye Başkanı Levent Piriştina, parka Nazım Hikmet’in heykelini dikecekleri sözünü vermişti. Heykeltıraş Ozan Ünlü ile temasa geçen Buca Belediyesi, şairin heykelinin yapılması talimatını verdi. ‘Rüzgara karşı yürüyen adam’ teması ile hazırlanan heykel, kaidesi ile birlikte dört metreyi buldu. Nazım Hikmet’in kendisiyle özdeşleşen paltosuyla tasvir edilen heykelin açılışının 12 Haziran Cuma günü saat 18:30’da gerçekleştirileceği bildirildi. 
	Buca Belediye Başkanı Levent Piriştina da, heykelin açılışına tüm vatandaşları davet etti.  
