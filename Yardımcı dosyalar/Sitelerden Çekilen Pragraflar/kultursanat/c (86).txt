
	Taksim Devlet Tiyatrosu Küçük Sahne’de gerçekleştirilen basına özel gösterime katılım yoğundu. Özlem Durmaz’ın yazıp Banu Çiçek’in yönetmenliğini yaptığı “Berfu’nun Rüyası” tek perdelik gösterimde; Batuhan Pamukçu, Numan Ertuğrul Uzunsoy, Pınar Akgüney ve Sonnur Şahin rol aldı. Çocuklar tarafından büyük ilgi ve beğeniyle karşılanan oyunda yemek yeme ile arası iyi olmayan ve sağlıklı beslenme konusunda gıda takviyesi alması gereken küçük bir kız çocuğunun bir gece gördüğü rüya anlatılıyor. Görsel efektlerin yoğun olduğu oyunda oyuncuların başarılı performansları da dikkat çekti. Yaklaşık 40 dakika süren oyunu, tiyatro severler ve aileleriyle birlikte gelen çocuklar ilgiyle izledi. 

	 “ÖNCELİĞİMİZ TOPLUMA VE SANATA KATKI SAĞLAYAN PROJELER”  

	Berko Çocuk Tiyatrosu’yla çocukları sanatla buluşturmayı hedeflediklerini söyleyen Berko İlaç Kurumsal Direktörü Eylem Beran, “Berko İlaç toplum sağlığına katkıyı amaçlayan hızlı büyüme grafiğiyle dikkat çeken 30 yıldır üretmeye ve çalışmaya devam eden bir firmadır. Firma olarak sosyal sorumluluk projelerine geçmişten beri önem veriyoruz. Önceliğimiz topluma ve sanata katkı sağlayan projeler. Bu yaklaşımımızdan yola çıkarak Berko Çocuk Tiyatrosu'nu kurduk. Bu bizi çok heyecanlandıran bir proje. Türkiye’de bütün iller kapsamında, okullarda, belediyelerde, kültür merkezleri ve çeşitli sahnelerde 2015-2016 sezonu içerisinde sahneleyeceğiz. Tamamen Berko İlaç’ın katkılarıyla ücretsiz bir etkinlik olacak” diye konuştu. Berfu’nun Rüyası oyununun sanat danışmanı Deniz Yeşil Mavi ise, “Berko ilaçla iş birliği içerisinde çocuklara tiyatroyu sevdirmeyi amaçlıyoruz. Oyunun adı ‘Berfu’nun Rüyası’, Berfu sağlıklı beslenmeyle ilgili biraz sıkıntıları olan bir çocuk bununla ilgili takviye alması gerekiyor, fakat bu takviyeleri almıyor. Bir gece rüyaya dalıyor ve sonrası da sürpriz olsun. Birçok ilde ve belediyelerde ücretsiz olarak gösteri yapacağız’’ ifadelerini kullandı. 

	Berfu’nun Rüyası bu yıl içerisinde proje kapsamında farklı illerde ücretsiz olarak sahnelenecek.  
