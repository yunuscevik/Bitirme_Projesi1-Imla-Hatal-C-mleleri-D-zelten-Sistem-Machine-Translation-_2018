
	Halk Eğitim Merkezi Salonunda düzenlenen programa Ardahan Valisi Ahmet Deniz, Ardahan Milletvekili Prof. Dr. Orhan Atalay, Vali Yardımcısı Muharrem Coşgun, Özel İdare Genel Sekreteri Hakkı Özgür, Milli Eğitim Müdürü T. Fikret Eteker, kurum müdürleri, öğrenciler ve vatandaşlar katıldı. 
	Ünlü Şair Necip Fazıl Kısakürek’in kendi hayatını anlattığı sunumun gösterildiği programda, şairin eserleri, öğrenciler tarafından şiir ve türkü olarak seslendirildi. Öğrencilerin okuduğu şiirler, protokol ve katılımcılar tarafından büyük beğeni topladı. 

	Programda konuşan Vali Ahmet Deniz, "Büyük bir düşünce adamı olan Necip Fazıl Kısakürek’in burada anılıyor olması bizleri gerçekten gururlandırdı. Geçmişini bilmeden, şairlerini, değerlerini, edebiyatçılarını, üstatlarını bilmeden geleceği inşa etmek mümkün değildir. Bu anlamda Şairimiz Necip Fazıl’ın yeri milletimiz için gerçekten bambaşka, çünkü düşüncesiyle yaşantısıyla örnek almamız gereken bir şahsiyet. Üstat Necip Fazılı rahmetle anıyorum. Programda emeği geçen herkese teşekkür ediyorum” dedi. 
	Ardahan Milletvekili Orhan Atalay da, “Üstat Necip Fazıl, yaşadığı çağa damgasını vurmuş, halkımızın gönlünde asla yıkılmayacak bir tahta oturmuştur. Rahmetle anıyorum. Bu güzel gecede emeği geçen herkese teşekkür ediyorum” diye konuştu.  
