
	Gala gösteriminin 2 Haziran’da Antalya Deepo Outlet Center’da yapılacağı film, vizyona girmeden önce son yılların en komik adamı Çetin Altay ve köşe yazarı-sunucu Mesut Yar Antalya’nın yöresel türküsü “Yumurtanın Sarısı”nı seslendirmek için stüdyoya girdi. 

	Son dönemin en komik oyuncuları arasında yerini alan Çetin Altay, Arzu Yanardağ ve köşe yazarı-sunucu Mesut Yar’ın başrollerini paylaştığı “Olur İnşallah”, 5 Haziran’da vizyona girecek. Antalya’nın Yaylaalan Köyü’nde yaklaşık 100 kişilik profesyonel bir ekiple 4 haftada tamamlanan filmde özellikle oyuncuların Antalya yöresinin kendine has şivesiyle yaptığı diyaloglar dikkat çekecek. 

	Antalya’ya özgü espirilerin yanı sıra filmde komedyen Çetin Altay ve köşe yazarı-sunucu Mesut Yar’ın birlikte seslendirdiği Antalya yöresinin anonim eseri “Yumurtanın Sarısı” damgasını vuracak. Çekimlerin ardından stüdyoya giren ikili Müzik Direktörlüğünü Irsel Çivit’in yaptığı video klipleriyle izleyenleri kahkaha tufanına sürükleyecek. 

	Filmin oyuncu kadrosunda Ayhan Rüzgar ve Müfit Kayacan’ın yanı sıra tecrübeli oyuncu Sümer Tilmaç ve başarılı oyuncu Mehtap Bayri de bulunuyor. Filmin yönetmenliğini ise Tolga Baş yapıyor.  
