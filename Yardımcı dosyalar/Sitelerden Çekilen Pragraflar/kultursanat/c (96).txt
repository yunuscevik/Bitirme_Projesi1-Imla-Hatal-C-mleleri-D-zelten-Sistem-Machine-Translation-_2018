
	Festivalin açılış törenine; Antalya Valisi Muammer Türker, Devlet Tiyatroları Genel Sanat Yönetmeni Necat Birecik, Antalya Devlet Tiyatrosu Müdürü Selim Gürata, sinema ve tiyatro dünyasının usta sanatçılarından Bozkurt Kuruç ve çok sayıda sanatsever katıldı. Antalya Devlet Tiyatrosu Müdürü Selim Gürata yaptığı açılış konuşmasında bu yıl festivalin altıncı yılı olduğunun altını çizerek, ‘Antalya şüphesiz ki dünyanın en güzel yeridir. Biz de bu güzelleri daha da güzelleştirmek için kültür-sanat yeniliklerini olabildiğince yükseltmeye çalışıyoruz. Bu yüzden çok mutluyuz, onurluyuz, gururluyuz’ dedi. Devlet Tiyatroları Genel Sanat Yönetmeni Necat Birecik, baharın gelmesiyle birlikte festival sezonunu açtıklarını ifade ederek, bu festivallerin sonuncusunun da Antalya’da başladığını söyledi. 

	Arka arkaya yaptıkları festivallerle yorulduklarını ancak bu yorgunluğun tatlı bir bahar yorgunluğu olduğunu belirten Birecik konuşmasına şöyle devam etti: “Binlerce yılın tiyatro birikimi her kültürden, her renkten ve her düşünceden besleniyor bir kez daha Antalya’da. Tiyatronun doğduğu topraklarda festivalde alıyoruz heyecanı, coşkuyu ve arınmayı… Bir medeniyetin bir başka medeniyete bırakabileceği ne olabilir ki? Her medeniyet ‘insan’a aldırdığı yol kadar kalıcı olmuyor mu? Ve o yol; en çok da sanatla uzamıyor mu? Tiyatro adına bu kadar bereketli toprakların, güvenilir bekçisi Dionysos’a selam göndererek başlasın bu festival.” 

	Antik tiyatroların seyirci rakamlarına ulaşamadıklarını dile getirerek öz eleştiri yapan Birecik, “Bu topraklardaki antik tiyatro sayısını ve ulaştığı seyirciyi düşündüğümüzde muazzam rakamlarla karşılaşıyoruz. Kırk bin kişilik amfi tiyatroların bir gecede ağırladığı seyirci rakamlarına ulaşamadık daha, biliyoruz” dedi. 
	“Sanatla haşır neşir olurken ve sanata yatırım yaparken aslında birliğimize ve bütünlüğümüze yatırım yapmış oluyoruz” diyerek sözlerine başlayan Antalya Valisi Muammer Türker, festivalin önemine dikkat çekerek, “Tiyatronun doğduğu toprakları biz bu festival sayesinde dünyanın tiyatrosuyla buluşturuyoruz. Herkesin böyle bir yerin varlığından belki haberdar olmayanların dahi gelip tiyatronun antik çağlarda bundan binlerce yıl önce nasıl yapıldığını görme fırsatını belki sağlamış oluyoruz ama neticede bir güzelliği bir sanat faaliyetini insanı insan kılan insanı mükemmelleştiren bir faaliyeti icra etmiş oluyoruz” dedi. 

	 “AŞKIN YENİ ADRESİ” BÜYÜLEDİ  
	Hindistan’ın uluslararası müzikali Taj Express ilk kez Antalyalı sanatseverlerle buluştu. Türkiye’de daha önce de gösteriler düzenleyen ve sanatseverlerden tam not alan grup Antalyalı sanatseverlere unutulmaz bir gece yaşattı. Adını 1964 yılından bu yana Hindistan’da yolcu taşıyan ünlü Taj Express treninden alan topluluk, “Aşkın Yeni Adresi” müzikali ile Bollywood’un komedi, gerilim, aşk, aksiyon gibi renkli öğelerini Türkiye’ye taşıdı. Oyun, seyircileri Hindistan’ın rüyalar şehri Mumbai’den Taj Mahal’e neşeli, ritmik ve enerjik bir yolculuğa çıkarırken, kendinizi sadece Hindistan’da değil aynı zamanda bir Bollywood filminin içindeymiş gibi hissetmenizi sağlıyor. 

	Bu yıl da birbirinden eşsiz oyunların yer aldığı festivalde, Türkiye’den 4, yurt dışından 6 tiyatro topluluğu 10 farklı oyun sergileyecek.   
