
	Uygur Kardeşler, Türk Tiyatrosu’nda unutulmazlar arasında yer alan babaları Nejat Uygur’un uzun yıllar boyunca sahnelediği Marko Paşa müzikalini Bucalılarla buluşturdu. Kahkahaların eksik olmadığı oyunun sonunda Süheyl ve Behzat Uygur Kardeşler’den Buca Belediye Başkanı Levent Piriştina’ya da teşekkür geldi. Buca Gölet Amfi Tiyatrosu’nda sergilenen oyunda, Süheyl Uygur, Behzat Uygur, anneleri Nejla Uygur, Şahnaz Çakıralp, Uğur Babürhan, Leyla Yüngül, Önder Keskin, Burcu Afşin ve Ömer Yılmaz rol aldı. Oyunda, 1920’li yılların sonunda İstanbul’da varlıklı, despot bir paşa ve ailesinin köşküne iç güveysi damat olarak alınan Hayrullah’ın, karısına aşık olmasına rağmen bir türlü aynı evin içinde kavuşamamasından doğan komik olaylar sahnelendi. 

	 OYUNCULARA PLAKET VE ÇİÇEK  
	Buca’da olmaktan dolayı duyduğu heyecanı dile getiren Behzat Uygur, “Güzel Buca’da bu akşam sizlerle birlikte olmak Süheyl ve Behzat Tiyatrosu için gerçekten heyecan vericiydi. Buca Belediyesi’ne ve Sayın Başkanımız Levent Piriştina’ya teşekkür ediyoruz. Güzel şeyler yapıyor Buca’da. Bugün Nazım Hikmet Heykel’inin açılışında birlikteydik” dedi. Oyunun ardından sahneye çıkan Buca Belediye Başkan Yardımcısı Beril Özalp de oyunculara plaket ve çiçek takdim etti.  
