
	Torbalı Belediyesi Kültür ve Sanat Spor Okulları Tiyatro ve Dans grubu öğrencilerinden oluşan 30 kişilik ekibin yer aldığı müzikal, tarihi bir hava içerisinde izleyicileri adeta geçmişe götürdü. Etkinliği Torbalı Belediye Başkanı Adnan Yaşar Görmez, belediye başkan yardımcısı Turgut Buluş, Torbalı İlçe Milli Eğitim Müdürü Cafer Tosun, Gıda Tarım ve Hayvancılık Torbalı İlçe Müdürü Hakan Karakaya ve çok sayıda sanatsever izledi. ‘Aşk ve Ruh’ adlı oyunu yazar-yönetmenliğini Caner Hakbilen yaparken, oyunda Metropolis’in tarihini yaşayan Demeter ve Kore’nin hayat hikayesinden alıntılar yapılarak yazıldı. Müzikal tiyatro 1,5 saat sürerken, etkinlik bitiminde izleyiciler oyuncuları ayakta alkışladı. 

	 “GENÇLERE, SANATA, KÜLTÜRE ÖNEM VERİYORUZ”  

	Program sonunda konuşma yapan Torbalı Belediye Başkanı Adnan Yaşar Görmez, tiyatroyu ilgiyle izlediğini ve çok başarılı bulduğunu söyleyerek, “Böyle bir tarihi atmosferde, böylesine kültürel etkinliğin düzenlenmesi bizleri mutlu etti. Ben emeği geçen herkesi kutluyor ve tebrik ediyorum” dedi. Torbalı Belediyesi olarak gençlere, sanata ve kültüre önem verdiklerini belirten Görmez, “Bu çerçevede belediyemiz kültür ve sanat spor okulları kurdu. Bugün de gördük ki, her biri birbirinden yetenekli öğrencilerimiz yetişiyor. Amacımız, böyle başarılı eğitmenlerimizin desteği ile güzel gençleri, güzel yetenekleri toplumumuza kazandırmak ve hepsini o anlamda mutlu kılmaktır” diye konuştu.  