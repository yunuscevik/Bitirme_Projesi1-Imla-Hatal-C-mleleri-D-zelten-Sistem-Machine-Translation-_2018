
	Limanda Roma döneminde kullanılan tekneler, mancınık ve depolar aslına uygun olarak oluşturulacak. Liman inşaatının tamamlanmasının ardından ziyaretçiler Roma gemileriyle gezintiye çıkabilecek. 
	Ankara Üniversitesi, binlerce yıllık tarihi canlandırmak için düğmeye bastı. İzmir'in Urla ilçesinde, Roma dönemine ait bir liman gerçeğine uygun şekilde inşa ediliyor. Kültür ve Turizm Bakanlığı ile Urla Belediyesi işbirliğinde hayata geçen proje kapsamında, dünyada ilk kez 2 bin yıllık bir liman aynı yerinde aynı donanımlarla yeniden hayat bulacak. Proje hakkında bilgi veren Ankara Üniversitesi Sualtı Arkeoloji Araştırma ve Uygulama Merkezi (ANKÜSAM) kurucusu ve Liman Tepe Kazı Başkanı Prof. Dr. Hayat Erkanal, “Dünyada başka örneği olmayan bir proje. Tekne ve silahların hazırlanması çalışmalarına başladık. Bir yıl içerisinde detaylı inşaata başlayacağız” dedi. 

	 ERKEN ROMA DÖNEMİNE AİT  
	O döneme ait mancınıkların dahi limanda yer alacağını söyleyen Erkanal şunları söyledi: 
	“Limanda yüklerin depolandığı, kayıtların tutulduğu binalar oluyor. Bunları inşa edeceğiz. Daha geç bir dönemde limanda küçük bir kilise bulunduğunu belirledik. Ama biz erken Roma dönemine ait bir liman yapacağız. Bunlar Urla Belediyesi'nin tahsis ettiği arazi üzerine inşa ediliyor. Gemilerin yapımına başladık. Erken Roma dönemine ait en az iki tekne yapacağız. Bittiğinde turistik ziyaretlere açık bir alan olacak. Bu limanı canlı tutmaya çalışacağız. Ziyaretçiler Roma tekneleriyle Ege’nin mavi sularında seyahat yapma imkanına kavuşacak.” 

	 “TURİZM İÇİN ÖNEMLİ PROJE”  
	Ankara Üniversitesi Rektörü Prof. Dr. Erkan İbiş, projenin Türkiye turizmi açısından önemli olduğunu kaydetti. Roma İmparatorluğu dönemindeki limanda ne varsa hepsini canlandıracaklarını dile getiren Erkan İbiş, “Kültür kavramına karşı Ankara Üniversitesi’nin bakış açısı her zaman büyük değer verir nitelikte olmuştur. Burada aynı yıllar önce Romalıların yaptığı limanın birebir halini yansıtacağız. Dünyada başka örneği yok. O günlerde kullanılan araç gereçler, tekneler, yükleme araçları birebir, aslına uygun şekilde yapılıyor. Hem üniversitemiz hem de Türkiye turizmi için gurur verici ve çok önemli bir projedir” diye konuştu. 
	Urla Belediye Başkanı Sibel Uyar ise “Üniversite ile çalışmak bizim için çok önemli. Kültür ve turizme katkısı olacak her adımı atmaya hazırız” ifadesini kullandı.  
