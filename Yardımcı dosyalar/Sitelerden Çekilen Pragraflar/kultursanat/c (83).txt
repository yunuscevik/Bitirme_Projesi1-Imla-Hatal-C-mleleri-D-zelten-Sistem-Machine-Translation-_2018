
	Ünlü şair Necip Fazıl Kısakürek vefatının 32’nci yıldönümünde Eyüp Sultan Mezarlığı’ndaki kabri başında dualarla anıldı. Anma törenine Eyüp Belediye Başkanı Remzi Aydın, belediye başkan yardımcısı Ahmet Turan Koçer ile vatandaşlar ve öğrenciler katıldı. Tören, Necip Fazıl’ın ruhuna okunan Kur’an-ı Kerim tilaveti ile başladı. 

	Törende bir konuşma yapan Eyüp Belediye Başkanı Remzi Aydın, her toplumun kendi tarihinde mutlak suretle örnek aldığı, kendisine ışık kaynağı olarak kabul ettiği şahsiyetler olduğunu belirterek, “Dünyanın her yerinde bu böyledir. Bizim de bu anlamda birçok şahsiyetimiz vardır. Bunlardan biri de Necip Fazıl Kısakürek’tir. Bu topraklar için, bu millet için, gelecek nesiller için yol gösterici olmayı kendine misyon edinmiş, çok üretken bir insan. Bütün derdi, içinde bulunduğu toplumun çok daha iyi noktalara gelmesi için kendince doğru şeyler söylemek olmuş. Tabi bunları insan okudukça daha iyi anlayabiliyor. Genel olarak kendi zamanına ve geleceğe ışık tutan zorlu şeyler söylediğini görebiliyoruz. Bizler de bu anlamda kendisinden faydalandık” dedi. 
	Eyüp Belediyesi Kültür İşleri Müdürlüğü ise törende, öğrencilere Mustafa Miyasoğlu’nun kaleme aldığı ünlü şairin şiirlerinden oluşan ve hayatının anlatıldığı kitapları hediye etti. Okunan Kur’an-ı Kerim ve duaların ardından tören son buldu. 
	  
