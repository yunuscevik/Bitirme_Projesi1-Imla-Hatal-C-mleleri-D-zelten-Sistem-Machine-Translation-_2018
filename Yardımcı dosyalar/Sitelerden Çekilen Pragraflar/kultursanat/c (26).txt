
	Büyükşehir Belediyesi’nin öncülüğünde gerçekleştirilen yoğun faaliyetlerin ardından Bursa’nın, ‘Osmanlı İmparatorluğu’nun Doğuşu’ temasıyla; Tarihi Çarşı ve Hanlar Bölgesi, Sultan Külliyeleri ve Cumalıkızık ile UNESCO Dünya Kültür Mirası Listesi’ne girmesinin üzerinden tam bir yıl geçti. Köklü tarihi ve kültürel değerleriyle dikkat çeken Bursa’nın ‘Dünya Mirası’ ilan edilişinin 1. yılı da anlamlı bir dizi programla kutlandı. Hafta sonundan bu yana panel, müze açılışı ve sergiyle kutlanan ‘UNESCO Dünya Mirası Bursa Günü’nün son etkinliği de Bursa’nın geleneksel kültürel değerlerini vatandaşlarla buluşturdu. Bursa Büyükşehir Belediyesi Başkanvekili Abdülkadir Karlık ile Bursa Alan Başkanı Prof. Dr. Neslihan Dostoğlu’nun da katıldığı programa vatandaşlar yoğun ilgi gösterdi. 

	Orhangazi Meydanı’nda gerçekleştirilen etkinlikte Neyzen İbrahim Benlioğlu ve ekibi, ‘40 Ney 1 Nefes’ adlı dinletiyle gönüllere dokundu. Programda, aynı zamanda, usta sanatçılar Arife Aktuğ, Nükhet Poyraz, Hatice Yüksel, Gül Kölük, Ersut Biçkin, Zeynep Gültekin ve Mutlu Çatalkaya; ebru, tezhip, kaligrafi ve çini gibi geleneksel Türk el sanatlarından örnekler sundu. Sanatçıların performansları vatandaşların büyük ilgisini çekti. Büyükşehir Belediyesi Başkan vekili Abdülkadir Karlık da sanatçıları ziyaret ederek, çalışmalarıyla ilgili detaylı bilgiler aldı. 

	Başkan vekili Karlık, etkinlik kapsamında, 27 Haziran Cumartesi gününe kadar Tarihi Belediye Binası önünde izlenime sunulan ‘Bursa’nın Yaşayan Miras Alanları’ adlı özel fotoğraf sergisini de gezdi. Program, Büyükşehir Belediyesi Karagöz Müzesi sanatçıları tarafından Bursa’nın ‘Dünya Mirası’ sürecinin anlatıldığı ‘Patrimonito’nun Yolu’ adlı gölge oyunu gösterisi ile sona erdi. Karagöz ve Hacivat tasvirlerinin perdede can bulduğu özel gösteri, 7’den 77’ye her yaştan vatandaşa keyifli anlar yaşattı.  
