
	Nilüfer Belediyesi ve Anadolu Karikatürcüler Derneği iş birliği ile Beşevler Gençlik Merkezi’ndeki Karikatür Atölyesi’nde açılan kurslarda 34 hafta boyunca eğitim alan öğrenciler, eserlerini Konak Kültürevi’nde sergiledi. Minik karikatüristlerin ‘Bursa’ konulu sergisi büyük ilgi gördü. 
	Birbirinden özel karikatürlerin bulunduğu serginin açılışında konuşan Nilüfer Belediyesi Meclis Üyesi Ali Kızılkaya, “Karikatür atölyemizde geride bıraktığı 5 yılda birbirinden yetenekli çocuklarımız ve gençlerimizin bu alandaki başarılarıyla anılır oldu. Atölyemizde emek veren Anadolu Karikatürcüler Derneği’ne ve katkısı olan herkese teşekkür ediyorum” dedi. 
	6-14 yaş arası kursiyerlerin toplam 80 adet eserinin bulunduğu karikatür sergisi, 12 Haziran tarihine kadar Konak Kültürevi’nde açık kalacak.  
