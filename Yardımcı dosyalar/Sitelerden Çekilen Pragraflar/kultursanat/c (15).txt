 							
							
							
													
                      	 Yaklaşık bir haftadır sinemaseverlere belgesel şenliği yaşatan   8. İstanbul  Belgesel Günleri, 18 Haziran Perşembe akşamı ödül ve kapanış töreniyle sona eriyor. Bu arada festivalin iki ayrı jürisi ödüllerini açıkladı.  Festivalde Johan van der Keuken Yeni Yetenek Ödülü'nü Gürcan Keltek'in Kıbrıs 'taki kayıplar üzerine gerçekleştirdiği "Koloni" adlı filmi kazandı. Özgür Mumcu, Veton Nurkollari, Asli Ozgen-Tuncer, Reyan Tuvi ve Seren Yüce'den oluşan jüri ayrıca Ömer Güneş'in "Su Bedevileri" adlı kısa belgeselini de Mansiyon Ödülü'ne değer buldu.  Arab Loutfi, Bojidar Manov ve Çağdaş Günerbüyük'ten oluşan FIPRESCI jürisi ise ödülünü Cem Kaya'nın "Motör: Kopya Kültürü &amp; Popüler Türk Sineması" adlı filmine verdi. Türkiye-Almanya yapımı belgesel Yeşilçam'ın avantür döneminin kopyalama geleneğini anlatıyor. "Motör"ün, ödülün uluslararası adayları arasından sıyrılarak FIPRESCI Eleştirmenler Ödülü'nü kazanmasıyla, geçen yıl olduğu gibi FIPRESCI jürisi tercihini yine Türkiye yapımı bir filmden yana yapmış oldu.    Ödülleri, festivalin son günü saat 17:00'de SALT Beyoğlu'nda "Sesli Moana"nın özel gösterimi öncesinde yapılacak törenle sahiplerine verilecek.      						
						
							
												
