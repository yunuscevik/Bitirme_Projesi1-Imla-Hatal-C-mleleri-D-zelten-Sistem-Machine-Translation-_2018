
	Küçükçekmece Belediyesi’nin ev sahipliğinde düzenlenen ‘Resim Çalıştayı- Türkiye’den Kazakistan’a, Astana’dan İstanbul’a Sanat Köprüsü Sergisi’ projesinde Türk ve Kazak ressamlar bir araya geldi. 
	Halkalı Kültür ve Sanat Merkezi’nde Astana Belediyesi’yle ortaklaşa düzenlenen ‘Resim Çalıştayı’ kapsamındaki serginin açılışına, Küçükçekmece İlçe Kaymakamı Harun Kaya, Küçükçekmece Belediye Başkan Yardımcısı Besim Müftüoğlu, Aydın Üniversitesi Güzel Sanatlar Fakültesi Dekanı Prof. Veysel Günay, Astana Belediyesi Kültür Müdürü Kuralay Skakova, Esil Belediye Başkan Yardımcısı Gülnar Kasiyenova, pek çok Kazak ressam ile Küçükçekmeceli sanatseverler katıldı. 

	 KÜLTÜR VE SANATIN EVRENSELLİĞİNE VURGU YAPTI  
	Açılışta söz alan İlçe Kaymakamı Harun Kaya, sanatın ve kültürün evrenselliğine vurgu yaparak, dünyanın farklı yerlerinden gelen sanatçıları her zaman Küçükçekmece’de görmek istediklerini söyledi. Sergi açılışında konuşan Küçükçekmece Belediye Başkan Yardımcısı Besim Müftüoğlu ise Kazak sanatçıları tebrik ederek, “Küçükçekmece Belediyesi olarak her zaman sanatın ve sanatçının yanındayız. Projelerimiz devam edecek” dedi. 

	 “İSTANBUL KÜLTÜREL AÇIDAN ÇOK ZENGİN”  
	Astana Belediyesi Kültür Müdürü Kuralay Skakova da, Küçükçekmece Belediyesi’ne teşekkür ederek, “İstanbul kültürel açıdan çok zengin bir şehir bu nedenle İstanbul’u seçtik. İstanbul’da yaşayan Kazak kardeşlerimize kendi kültürümüzü hatırlatmak istedik. Biz kardeş ülkeler olduğumuz için iki ülkenin kardeşliğini de göstermek istedik” diye konuştu. 
	Ünlü Kazak Ressam Marat Toksayitof ise, İstanbul’u çok beğendiğini ve tekrar gelmek istediğini belirtti. 
	İstanbul Büyükşehir Belediyesi, Yunus Emre Enstitüsü ve Aydın Üniversitesi’nin katkılarıyla düzenlenen projede, on Kazak ressam İstanbul’a gelerek İstanbul’u resmetti. Proje kapsamında Kazakistan’a gidecek on Türk ressam ise Kazak ressamlarla birlikte Astana’yı tuvale taşıyacak. Projede sanatçılar aracılığıyla iki şehir arasında görsel bir dil geliştirmeye çalışılıyor. Program sonunda ise, Kazak sanatçılar ve Astana Belediyesi tarafından katkılarından dolayı protokol üyelerine hediye verildi. Çalıştay kapsamında açılan sergi 10 Haziran tarihine kadar HKSM’de ziyaret edilebilir. 
	  
