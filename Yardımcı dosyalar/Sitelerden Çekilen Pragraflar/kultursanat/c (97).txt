
	Eskişehir önemli bir sanat organizasyonunu daha başarıyla geride bıraktı. Eskişehirliler 5. Eskişehir Opera ve Bale Günleri’nde, opera ve balenin birbirinden görkemli 5 eserini izleme fırsatı buldular. 2 Mayıs Cumartesi günü Büyükşehir Belediyesi Senfoni Orkestrası’nın Gala konseri ile başlayan 5. Eskişehir Ulusal Opera ve Bale Günleri, 16 Mayıs Cumartesi akşamı Büyükşehir Belediyesi Atatürk Kültür Sanat ve Kongre Merkezi’nde Samsun Devlet Opera ve Balesi Müdürlüğü’nce sahnelenen Hekimoğlu müzikaliyle tamamlandı. 5. Eskişehir Opera ve Bale Günleri sonunda değerlendirmede bulunan Büyükşehir Belediye Başkanı Yılmaz Büyükerşen, artık geleneksel hale gelen opera ve bale günlerinin kentin sanat hayatında önemli bir mihenk taşı olduğunu belirterek, sahneye konan eserlerde emeği geçen tüm sanatçılara ve teknik ekip elemanlarına teşekkür etti. 
	  
