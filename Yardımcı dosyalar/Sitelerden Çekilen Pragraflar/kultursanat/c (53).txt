
	 
	Türkiye İlim ve Edebiyat Eseri Sahipleri Meslek Birliği (İLESAM) İstanbul Şubesi, 72. Çınaraltı Sohbetlerinde şairleri 3. defa buluşturuyor. Nisan ayında, Türk Edebiyatında Şiir, Mayıs ayında Edebiyatımızda Bahar Şiirleri temasıyla gerçekleştirilen 3. Şairler Buluşması’nın teması ise Şiirimizde İstanbul olarak belirlendi. Ancak şairler temaya bağlı kalmadan, kendilerine ait bir şiiri seslendirebilecek. 
	İLESAM İstanbul Şubesi Yönetim Kurulu Üyesi Sefa Koyuncu’nun yöneteceği buluşmada şairler kendilerine ait birer şiiri seslendirecek. Toplantı ile ilgili bilgi veren Koyuncu, “Şiir seslendirecek şair arkadaşlar için temaya bağlı kalma mecburiyeti yok, kendi yazdıkları herhangi bir şiiri seslendirebilirler” dedi. 
	Koyuncu, program akışıyla ilgili ise şu bilgileri verdi: “Toplantının temasıyla ilgili kısa bir sunumdan sonra şair arkadaşları sahneye almaya başlayacağız. Her arkadaş kısaca kendini tanıtıp şiirini seslendirecek. Toplantının üçüncü bölümünde İLESAM İstanbul Şube Başkanı Cafer Vayni, katılımcıları, İLESAM’ın faaliyetleri ve telif hakları konusunda bilgilendirecek.” 

	Programın sonunda kültür hayatımıza ve İLESAM’a önemli katkıda bulunan Ali Nar, Üstün İnanç, Prof.Dr. Durali Yılmaz, Prof.Dr. Niyazi Eruslu, Osman Akkuşak, Prof.Dr. Kadir Canatan, Prof.Dr.Mustafa Tekin, Doç.Dr. Süleyman Doğan, Doç.Dr. Abdulkadir Emeksiz, Yusuf Dursun, Bestami Yazgan, Vural Şahin, Ali Tekintüre, Fırat Kızıltuğ, Necati Bay, Dr.Yusuf Gedikli, Ahmet Yüter, Hüdavendigar Onur, Yusuf Bilge Büyükboyacı, Sadettin Kaplan, Mehmet Cemal Çiftçigüzeli, Şerif Aydemir,Sefa Koyuncu,Yard.Doç.Dr. Mehmet Ali Eroğlu’na İLESAM Genel Merkezi tarafından teşekkür belgesi takdim edilecektir.. 
	72. Çınaraltı Sohbetleri kapsamında yapılacak 3. Şairler Buluşması, 6 Haziran Cumartesi günü saat 16.00’da Aksaray Yusufpaşa’daki Azaklıoğlu Necati Bay Vakfında gerçekleştirilecek.  
