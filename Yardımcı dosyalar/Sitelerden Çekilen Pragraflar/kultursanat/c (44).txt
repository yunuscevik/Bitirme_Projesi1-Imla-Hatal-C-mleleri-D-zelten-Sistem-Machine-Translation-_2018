
	'Beyoğlu Belediyesi 6. Kültürlerarası Sanat Diyalogları’ kapsamında Peru’nun en iyi 18 fotoğraf sanatçısının çarpıcı görüntülerini içeren ‘Peru Amazonları Sergisi’, Beyoğlu Belediyesi Sanat Galerisi’nde sanatseverlerin beğenisine sunuldu. Türkiye’deki Peru Büyükelçiliği, İstanbul Cervantes Enstitüsü ve Beyoğlu Belediyesi işbirlikleriyle organize edilen serginin açılışına Beyoğlu Belediye Başkanı Ahmet Misbah Demircan, Ankara Peru Büyükelçiliği Müsteşarı Jose Zapata, İstanbul Peru Fahri Konsolosu Jak Hakim, İstanbul'daki Peru Büyükelçiligi Ticaret Mustesari Fernando Albareda, İstanbul İspanya Başkonsolosu Pablo Benavides, İstanbul Cervantes Enstitüsü Müdürü Pablo Martín Asuero ve sanatseverler katıldı. Serginin açılışını Başkan Demircan gerçekleştirdi. Büyük bir dikkatle resimleri incelediğini söyleyen Demircan, “Emeği geçen herkese teşekkür ediyorum. Çok güzel bir çalışma olmuş” dedi. 

	Peru Amazonları Sergisi, Amazonlar’ın antropolojik ve çevresel zenginliğini olduğu kadar modern ve geleneksel yaşam şekillerini ender rastlanan bir kavrayışı anlatıyor. Fotoğraflar aynı zamanda “medenileştirilmiş” insanların kolaylıkla hayal edemeyeceği bir şekilde insanlar ve orman arasındaki derin ve uyumlu bağı gösteriyor. Sergi, 9-20 Haziran 2015 tarihleri arasında Beyoğlu Belediyesi Sanat Galerisi’nde ziyaret edilebilir.  
