			 HT MAGAZİN  
37. Moskova Uluslararası Film Festivali  başladı. İlk kez Türkiye özel bölümüne de yer veren festivalin açılışına Elif Dağdeviren  ve Feyyaz Duman  da katıldı. 
Dünyanın en önemli film festivallerinden 37. Moskova Uluslararası Film Festivali, 19 Haziran Cuma akşamı Rossiya Tiyatrosu’nda düzenlenen törenle başladı. Açılışa ünlü yönetmen Jean-Jacques Annaud jüri başkanı olarak katıldı. Festivalin açılış filmi de Annaud’nun yönettiği ‘Wolf Totem’ oldu. 
 FEYYAZ DUMAN’A YOĞUN İLGİ  
Elif Dağdeviren tarafından kurulan Cinema of Turkey’nin organizasyonu ve TC Kültür ve Turizm Bakanlığı ile TC Başbakanlık Tanıtma Fonu’nun katkılarıyla, bu yıl festival tarihinde ilk kez özel bir Türkiye bölümü açıldı. Açılış gecesinin onur konukları arasında ‘Türkiye Sineması Dün-Bugün’ bölümünde Türkiye’yi temsil eden ‘Annemin Şarkısı’ filminin başrol oyuncusu Feyyaz Duman da vardı. Duman ve Dağdeviren kırmızı halıda gazetecilerin sorularını yanıtladı. 
 
Rus basını Altın Portakal ’lı oyuncu Feyyaz Duman’a büyük ilgi gösterdi. 			
				
					