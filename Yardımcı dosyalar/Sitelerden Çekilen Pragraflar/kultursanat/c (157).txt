			 HT MAGAZİN / Mehmet ÇALIŞKAN    
Kutluğ Ataman , yeni filmi ‘Kuzu’ nun komik olup izleyiciyi eğlendiren bir türe sahip olmasına rağmen biri Berlin Film Festivali’nde olmak üzere Türkiye’de ve yurtdışında toplam 11 ödül kazanmasına oldukça şaşırdığını dile getirdi. Ataman, SİYAD’ın da ödül vermesiyle birlikte ‘Kuzu’nun sanat filmi olarak algılanan karanlık ve ağır filmlerden biri sanılmasından endişe ediyor.  Yönetmen Kutluğ Ataman’ın yeni filmi ‘Kuzu’, yarın gösterimde. Ataman’ın 21 yıllık sinema kariyerinin beşinci filmi olan ‘Kuzu’da başrolleri Nesrin Cavadzade, Cahit Gök, Mert Taştan, Sıla Lara Cantürk ve Nursel Köse paylaştı. Küçük bir çocuğun babası tarafından kurban edileceğini sanması üzerine gelişen olayları hikâye edinen film Türkiye’de ve yurtdışında toplam 11 ödül kazandı. Altın Portakal Film Festivali’nde ‘En İyi Film’ dahil 5 ödül alan ‘Kuzu’, Berlin Film Festivali’nden de ‘Uluslararası Sanat ve Deneme Sineması Konfederasyonu (CICAE) Özel Ödülü’ ile döndü.    ‘KUZU SANAT FİLMİ DEĞİL’    Güncel sanat kategorisinde değerlendirilen eserleriyle yurtdışında oldukça tanınan Kutluğ Ataman, sinemaya ağırlık verme kararından sonra Yeşilçam sinemacılarının ofislerinin bulunduğu sokağa taşındı. Kutluğ Ataman’ın en büyük korkularından biri kazandığı ödüllerden dolayı sanat filmi sanılmasının ‘Kuzu’nun gişesini olumsuz etkileyeceği yönünde. 
   ‘Kuzu’nun senaryosunu yazma fikri ortaya nasıl çıktı?    Hollywood filmlerine baktığımız zaman çoğunun hikâyesinin İncil’den geldiğini görürüz. Ben de İbrahim ve İsmail’in hikâyesini bugünün Erzincan’ına uyarladım. Baba ve çocuk ilişkisi, babanın çocuğu kurban etme meselesi çok önemli. Daha doğrusu çocuk öyle zannediyor. Babanın tabii ki öyle bir düşüncesi yok. 1960’larda Erzincan’da böyle bir olay yaşanmış. Bir adam bebeğini kurban etmiş. Atıf Yılmaz konuyla ilgili ‘Adak’ı çekmiş. Deniz Türkali bunu bana söylediğinde şok geçirmiştim. ‘Adak’ın hikâyesiyle ‘Kuzu’nun hikâyenin bir ilgisi yok.   Seyirci ‘Kuzu’yu neden izlesin?    Birincisi eğlenmek için. Eğlendiren ve duygulandıran bir film oldu. Çocukların ön planda olduğu bir hikâye. İkincisi, Erzincan’ın güzelliği için. Şimdiye kadar Erzincan’dan böyle bir film çıkmadı.   ‘Kuzu’ toplam 11 ödül kazandı. Bu ödüller gişeyi nasıl etkiler?    Ben bir filmi ödüllere göre değil izleyen insanların görüşlerine göre izliyorum. Ödüller eskiden önemliydi. ‘Kuzu’nun Altın Portakal Film Festivali’nde ödüller alması, filmin tanınması ve sinema tarihine geçmiş olmasından dolayı önemli. Gişe açısından önemi olduğunu düşünmüyorum. İnsanlar filmleri bıraktıkları etkiler nedeniyle beğeniyor.   Ödüllü filmlerin çok izlenmediğini göz önünde bulunduracak olursak 11 ödül gişeyi olumsuz etkiler mi?    SİYAD (Sinema Yazarları Derneği) ödülünü aldığımız zaman açıkçası korktum. Çünkü ‘Kuzu’nun zihinlerde sanat filmi olarak yer etmesinden endişe ettim. Yurtdışındaki festivallerde yarışan filmlerimiz üzerine en büyük şikâyet konusu ağır ve karanlık olmaları. Böyle filmler beklemiyorlar. Türkiye’de sanat filmi olarak kabul edilen yapımlara yurtdışında gülüyorlar. Ülkemizde ağır ve karanlık filmlerin sanat filmi olduğu algısı yaratılmış. Ne var ki bu durum değişmeye başladı. ‘Kuzu’, bu algıyı kıracak filmlerden.    ‘SALONLAR ÜRETİMİ KARŞILAYAMADI’    Film neden haziranda gösterime çıktı?    Bu sezon çok fazla sayıda film gösterime girdi. Sinema salonları bu kadar üretimi karşılayamadı. Büyük bütçeli, izleyicisi hazır filmler gösterime çıktı ama çoğu battı. Sektör açısından tuhaf bir sezondu. ‘Kuzu’yu kış aylarında gösterime çıkarmış olsaydık sadece İstanbul, Ankara ve İzmir’de vizyona girecekti. Oysa filmimi bütün Türkiye’ye izletmek istiyorum. Gösterimi baharda planlamıştık ama annemi kaybettim. Artık izleyiciyi yaz aylarında da sinema çekmeyi başarmalıyız. 
 
 Çok film çekiliyor olması avantaj mı, dezavantaj mı?    Dezavantaj olduğunu düşünüyorum. Keşke sektör acele etmeden, senaryo üzerinde çalışıp bütün detaylar üzerine ince ince çalıştıktan sonra çekimlere girme düşüncesinde olsa. Keşke dört başı mamur şeklinde çalışıp daha az film yapsak. O zaman gerçek anlamda daha güçlü bir sinema sanayimiz olur. Bence gereğinden fazla film yapılıyor ve bu seyirciyi yoruyor. Sektörde işi bilmeyen çok insan var. 80 filmden 75’i batıyorsa büyük bir sorun vardır. Sektör, elemeyi yapıp işi bilenleri işbaşında bırakacaktır.   Çok film çeşitlilik değil mi?    Çok sayıda film var ama çoğu birbirine benziyor. Bu durumda çeşitlilikten söz edemeyiz. İnsanlar televizyona yapılan işlere benzer filmleri para verip izlemez. Çoğu filmin batması izleyicideki bıkkınlığın göstergesidir. Türk sineması da çökme sürecine girebilir. Bu arada Kültür ve Turizm Bakanlığı’nı da eleştiriyorum. Bilinçsizce destek veriyorlar. Filmleri özenle seçmeliler. Ben birbirinden iyi en fazla 15 yönetmenimiz olsun isterim.   Siyasi konjonktürün değişmesi sinema sektörünü etkiler mi?    Türkiye, ne zaman seçim dönemine girse seçimden üç ay öncesinden herkes ortadan yok oluyor. Cannes Film Festivali’nde görüşmeler yaptım, uluslararası iki projemiz var. İnsanlar benden haber bekliyor, ben de Türkiye’de hükümetin kurulmasını bekliyorum.   ‘Yurtdışında geçerlilikleri yok’    Sanatçı kişiliğinizle yurtdışında birçok ödül aldınız. O ödüllerin katkısı ne oldu?    Londra’da 2002’de ‘Yılın En Parlak Kişisi’ ödülü aldığım zaman Türkiye’de büyük bir gazetede çalışan arkadaşımı arayıp ‘Kendi ülkemde de bilinmek istiyorum’ ricasında bulunmuştum. Haber, bir süre sonra pul büyüklüğünde çıktı. Ne diyebilirim? Bu arada sadece Türkiye’de pohpohlanan ama yurtdışında herhangi bir geçerliliği olmayan sürüyle uluslararası sanatçımız var. Uluslararası olduğunu söylüyorlar ama yok öyle bir şey.   ‘Yeşilçam’a taşındım’    21 yılda neden sadece 5 film çektiniz?    Sinema benim iki kariyerimden biri. Bir de sanatçı kariyerim var. Yetiştirebildiğim kadar yapıyorum. ‘Kuzu’ ile birlikte diğer işlerimi bir kenara koyup sinemaya ağırlık vermek istedim. Eskiden ofisim Teşvikiye’deydi, şimdi Erol Dernek Sokak’ta. Yani Yeşilçam’ın ortasında. Buraya taşınmış olmam sinemaya ne kadar ağırlık vereceğimin bir göstergesidir. Şimdiki ofisim eskiden Behçet Nacar’ındı.    ‘KUZU’NUN KONUSU    Medine, 5 yaşındaki oğlu Mert’in sünneti şerefine vereceği yemek için kuzu kesmek zorundadır. Ne var ki gerekli olan parayı bir türlü denkleştiremez. Mert’in ablası Vicdan ise tüm ilginin Mert’e yönelmiş olmasından dolayı kıskançlık nöbetleri geçirirken, Mert’i eğer kuzu bulamazlarsa kendini kurban edeceklerine inandırır.     			
				
					