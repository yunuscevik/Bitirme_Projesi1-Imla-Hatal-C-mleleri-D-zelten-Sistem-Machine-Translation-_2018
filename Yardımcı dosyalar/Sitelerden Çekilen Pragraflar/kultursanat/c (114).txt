
	Konevi Kültür Merkezi’ndeki konsere Meram Belediye Başkanı Fatma Toru, AK Parti Konya Milletvekili Adayı Rüveyda Gülseren Kozak Işık, AK Parti Konya İl ve Meram İlçe Yönetim Kurulu Üyeleri, meclis üyeleri ve çok sayıda kültür sanatsever katıldı. 

	 “NEY RUHUMUZA SESLENİR”  
	Konserden önce konuşma yapan Meram Belediye Başkanı Fatma Toru, “Ney ruhumuza seslenir, ayrılığı söyler, vuslatı müjdeler. Yeni doğan bir çocuğun kulağına fısıldanan ilk ezan gibi mübarektir sesi. O ses ki; insana akıbetini, varoluş gayesini, ilahi hakikati anlatır. O ses ki; her canlıya faniliğini hatırlatır. Derinden gelerek bizi kendimize çağıran sesleri duymak gerek. O sesler ki; beşikten mezara varacak bir büyük sınavı anlatır. 3’lerden, 7’lerden, 40’lardan gelen ruha selamdır ney. Üflenen her nefes Hakk’ı zikreden bir ses olur, tefekküre davet eder. Çalgı değil bir çağrıdır ney. Tevazuya, edebe, erdeme ve hikmete davet eder. Ruhumuzun girdaplarından aklımızı esir alan sorulara en sade cevaptır ney. Hakk’ı anmayı, O’na dayanmayı, Hakk’a inanmayı öğütler bize. Şimdi biz susalım ney konuşsun, gönüller buluşsun. Biz susalım, nefes değsin neye, ses versin neye. O sesi duyalım, kulak kesilelim, aşkı duyalım, Hakk’ı duyalım. Katılımınızdan dolayı hepinize teşekkür ediyorum” dedi. 

	 “ÜSTAT NEYZENLER DE SAHNE ALDI”  
	Genel sanat yönetmenliğini Ali Erol’un yaptığı 40 Ney Konseri’nin ilk bölümünde genç neyzenler, Acemaşiran Peşrev, Acemaşiran Ayin-i Şerifi, Hüseyni ve Uşşak Makamında İlahiler icra ettiler. Daha sonra üstad neyzenler M. Sadreddin Özçimi, Ahmet Şahin, Salih Bilgin ve Ali Tan sahne aldı. 

	 “BU TÜR PROGRAMLARA İHTİYACIMIZ VAR”  
	Konserden sonra topluluğun genel sanat yönetmeni olan Ali Erol’a çiçek takdim eden Başkan Fatma Toru, “Öncelikle Ali Erol Hocamız olmak üzere üstat neyzenlerimize, koromuza ve genç neyzenlerimize gönülden teşekkürlerimi sunuyorum. Bu salon hiç bu kadar coşkulu olmamıştı. Konya olarak, Meram olarak bu tür programlara çok ihtiyacımız var. Ellerine, dillerine, nefeslerine ve gönüllerine sağlık” diye konuştu.  
