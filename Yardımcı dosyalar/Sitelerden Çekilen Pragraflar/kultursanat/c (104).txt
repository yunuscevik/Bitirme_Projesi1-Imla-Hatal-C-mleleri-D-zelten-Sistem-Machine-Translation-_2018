
	İzmir Büyükşehir Belediyesi Ahmed Adnan Saygun Sanat Merkezi (AASSM), büyük bölümü İzmir’de çekilen Niyazi Gül Dörtnala filminin galasına ev sahipliği yaptı. Başrollerini Ata Demirer, Demet Akbağ, Şebnem Bozoklu ve Levent Ülgen’in paylaştığı film için bir günlüğüne Türkiye’nin en büyük sinema salonuna çevrilen AASSM’de kahkaha dolu bir gece yaşandı. İzmir Büyükşehir Belediyesi ev sahipliğinde gerçekleşen gala, İzmirliler tarafından büyük ilgi gördü. Çekim sırasında İzmir’de olmaktan büyük mutluluk duyduklarını dile getiren oyuncular, gala gecesinde de kendilerini yalnız bırakmayan vatandaşlara teşekkür etti. İzmir Büyükşehir Belediye Başkanı Aziz Kocaoğlu da, filmi İzmir’de çeken yapımcı, yönetmen, senarist ve oyunculara teşekkür etti. 

	Komik bir veterinerin hikayesinin anlatıldığı Niyazi Gül Dörtnala filmini Hakan Algül yönetti. Filmde Demirer, Akbağ, Bozoklu ve Ülgen’e Kevork Malikyan, Ayşenil Şamlıoğlu, Ferit Kaya, Tolga Coşkun, Şevket Çapkınoğlu, Kıvanç Baran Arslan, Erol Aksoy ve Server Mutlu eşlik ediyor. 
