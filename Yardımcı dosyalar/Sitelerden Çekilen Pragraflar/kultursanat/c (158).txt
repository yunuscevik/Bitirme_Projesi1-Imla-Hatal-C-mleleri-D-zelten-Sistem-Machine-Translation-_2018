			Bazı vatandaşlar olayla ilgili Fatih Belediyesi  zabıtalarını suçlarken, belediyenin resmi Twitter hesabından yapılan açıklamada, "Bu güzel projeye tarafımızdan herhangi bir müdahale edilmiş olması söz konusu değildir" denildi. 
 MÜDAHALE EDİLMEDİ   Fransız fotoğrafçı ve sokak sanatçısı JR 'ın “Şehrin Kırışıklıkları " (Wrinkles of the City ) projesi kapsamında Mayıs ayından bu yana Balat 'taki yıkık bir binanın duvarında sergilediği yaşlı insan portrelerinden biri üzerine boyanarak tahrip edildi. Bazı vatandaşlar olayla ilgili  Fatih Belediyesi zabıtalarını suçlarken, belediyenin resmi twitter hesabından yapılan açıklamada, “Bu güzel projeye tarafımızdan herhangi bir müdahale edilmiş olması söz konusu değildir" denildi.  "Ted Prize" ödüllü fotoğrafçı ve sokak sanatçısı JR,  şimdiye kadar Los Angeles, Cartagena, Şanghay, La Havana ve Berlin'de gerçekleştirdiği “Şehrin Kırışıklıkları" (Wrinkles of the City) projesini geçen ay da İstanbul'da hayata geçirdi. Tarlabaşı ve Balat'ta çalışmalar yapan JR, civarda yaşayan yaşlı insanların dev portrelerini yıkık dökük binaların duvarlarında sergiledi. 
 
  20 GÜN ÖNCE TAHRİP EDİLDİ   JR'ın, Balat semtinde sergilenen 3 portresinden biri olan ve Yıldırım Caddesi'ndeki yıkık bir binanın duvarında yer alan portre, kimliği belirlenemeyen kişi ya da kişilerce üzeri boyanarak silindi. Diğer iki portreye ise dokunulmadığı öğrenildi.  Yaklaşık 20 gün önce gerçekleştirildiği öğrenilen tahribatı, eserin sahibi JR, bugün Twitter üzerinden binanın eski ve yeni halinin fotoğraflarını paylaşarak duyurdu.   Olayın duyulmasının ardından, özellikle sosyal medyada tahribatı Fatih Belediyesi zabıtalarının gerçekleştirdiği iddiaları ortaya atıldı. Bunun üzerine, Fatih Belediyesi, resmi Twitter hesabından bir açıklama yaptı. Açıklamada, “Sizden daha fazla üzüldüğümüzü bilmenizi isteriz. 'Wrinkles of the City' adlı proje, dünyaca ünlü grafiti sanatçısı JR ile Fatih Belediyesi ortaklaşa çalışması sonucu hayata geçirilmiştir. Bu güzel projeye tarafımızdan herhangi bir müdahale edilmesi söz konusu değildir" denildi. 
 DHA  
 			
				
					