
	Büyükçekmece Belediyesi, ‘Ustalara Saygı’ gecesinde merhum yazar Rıfat Ilgaz’ı unutmadı. ‘Hababam Sınıfı’, ‘Üsküdar’da Sabah Oldu’, ‘Yaşadıkça’ başta olmak üzere birçok edebi eserin sahibi olan Ilgaz’ın 104’üncü yaş günü, Büyükçekmece Atatürk Kültür Merkezi’nde kutlandı. Program kapsamında Ilgaz Ailesi’nin arşivinden çıkan ‘Rıfat Ilgaz Sergisi’ açılışından sonra Ilgaz’ın oğlu Aydın Ilgaz tarafından fotoğrafların hikayeleri katılımcılara aktardı. Büyükçekmece Belediye Başkan Yardımcısı Selami İnce ve Büyükçekmece Belediye Başkanı Hasan Akgün’ün eşi Hatice Akgün’ün de katıldığı gecede Ilgaz’ın tiyatro oyunları sergilenirken, Rıfat Ilgaz’ın hayatını konu alan belgeselin gösterimi de yapıldı. 
	Gecede, aralarında, Rıfat Ilgaz’ın oğlu Aydın Ilgaz, Müjdat Gezen, Enver Aysever, Orhan Alkaya ve Mete Alpman’ın olduğu ünlü isimler, Ilgaz ile ilgili anılarını anlatarak şiirlerini seslendirdi. 

	 “ILGAZ’I ANMAK BİZİM İÇİN ONUR”  
	Büyükçekmece Belediye Başkan Yardımcısı Selami İnce Rıfat Ilgaz’ı anmaktan Büyükçekmece Belediyesi olarak onur duyduklarını belirterek, “Bugün burada çok önemli iki şey yapıyoruz birincisi Türkiye’nin en önemli şairi ve Türkiye’nin en önemli aydınlarından birisi olan Rıfat Ilgaz’ı anıyoruz. Rıfat Ilgaz 104’üncü yaşına giriyor ve biz onu Büyükçekmece’de anma onurunu yaşıyoruz. İkincisi ise Rıfat Ilgaz’ın bir eseri olan ‘Hababam Sınıfı’ndan Türkiye’ye mal olmuş bu eserden oluşan ve Ilgaz Ailesi’nin arşivinden gelen bir serginin arşivinin açılışını burada gerçekleştiriyoruz bu da bizim için büyük bir onur” dedi. 
	Büyükçekmece Belediyesi’nin kendilerine sergi açılışı ve anma programı kapsamında teklif sunduklarını dile getiren Rıfat Ilgaz’ın oğlu Aydın Ilgaz,“Bu serginin açılışında Büyükçekmece Belediyesi ve başkanımız çok yardımcı oldu bize. Bir nevi biz İstanbul’un dışında anılıyoruz ama ben en sıcak en güzel bir günümüzü burada geçirdik. Dostlarımızda buradalar ve onlarla birlikte olmak Türkiye’nin neresinde olursa olsun canlı oluyor. Ben bugünün çok güzel olduğuna inanıyorum çok teşekkür ediyorum herkese” diye konuştu. 

	 ÜNLÜ İSİMLERDEN ILGAZ’A VEFA  
	Türkiye’nin aydınlarla ilgili tarihine değinen televizyoncu ve sosyolog Enver Aysever, “ Türkiye’de maalesef aydınlar ile ilgili tarihimiz pek övünçlü değil. Rıfat Ilgaz’ın da yaşamına baktığımız zaman Anadolu’nun bir çocuğu, mütevazi bir öğretmen ve karınca kararınca yazı yazmaya koyulan bir insan. Daha sonra devasa ürünler veriyor fakat sanki bütün bunlar bir suçmuş gibi hayatının tamamı boyunca ağır hastalığı olduğu halde ya kaçak yaşamaya çalışıyor ya da değeri geç de olsa biz bugün teslim ediyoruz ama o dönemlerde yerine getirilmiyor. Dolayısıyla bugün burada olan herkes Cumhuriyet Tarihi’nin neredeyse tamamına tanıklık etmiş bir büyük yazarın bir başka tarihine tanıklık etmek için toplandı” dedi. 
	“Geçmişi olmayanın geleceği olmaz” diyen Yönetmen Orhan Alkaya ise, “Eğer bu hafıza turu yarın, bugün bu etkinliğe katılan insanların hayatında bir değişikliğe yol açarsa gerçekten ileri doğru kendimize güvenerek bakabiliriz. 104’üncü yaşında büyük ustayı hatırlayan herkese teşekkür ediyorum. Eğer kendimiz için iyi şeyler istiyorsak neler yaşadığımızı bilerek başlamamız lazım” diye konuştu. 

	 ILGAZ’IN ANISINA DEV DOĞUM GÜNÜ PASTASI  
	Hababam Sınıfı’nın efsane oyuncularının katıldığı geceye vatandaşlar tarafından yoğun ilgi gösterilirken, Hababam Sınıfı’nın efsane karakterleri de düzenlenen saygı programına katıldı. Programda, Ilgaz’ın 104’üncü yaş günü anısına 104 adet mumun sahne önüne konulması adeta görsel şölen oluştururken, usta yazar Ilgaz anısına dev doğum günü pastası, ğlu Aydın Ilgaz tarafından kesildi. 
	Başkan Akgün’ün eşi Hatice Akgün’ün katılımcılara ve düzenlenen geceye destek verenlere teşekkür ettiği konuşmasının ardından Başkan Yardımcısı İnce ve Hatice Akgün tarafından programa katılan ünlü sanatçılara çiçek ve plaket takdimi gerçekleştirildi. 

	 MURAT DELİCE   
	
	 
	  
