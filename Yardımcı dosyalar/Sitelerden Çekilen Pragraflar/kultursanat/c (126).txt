
	Tokat Emniyet Müdürlüğü tarafından düzenlenen operasyonda Vincent Van Gogh’un ‘Yetim Adam’ serisinden olan ve kayıp olduğu iddia edilen ‘Yaşlı Adam Sopayla’ adlı eseri ele geçirilmişti. Olayla ilgili Cumhuriyet Savcılığı tarafından soruşturma başlatılırken, tablo Sulu Sokak Çarşısı’nda bulunan Tokat Müzesi’nde muhafaza altına alındı. Diğer tarihi eserlerin saklandığı depoda özel bir dolapta muhafaza altına alınan tablo 24 saat güvenlik kameraları ile izleniyor. Mühürlü dolap müze yetkililerinden oluşan heyet huzurunda tutanak yapılarak açılabiliyor. 

	 "TABLONUN ORİJİNAL ÇIKMASI İÇİN DUA EDİYORUZ"  

	İl Kültür ve Turizm Müdürü Abdurrahman Akyüz, Hollanda’da bulunan Van Gogh Müzesi ile de yazışmalar yapılırken, tablonun röntgeni filmi çekildiğini kaydetti. Kültür ve Turizm Bakanlığı Güzel Sanatlar Genel Müdürlüğü’den heyetin tablonun orijinal olup olmadığının belirlenmesi amacıyla Tokat’a heyet göndereceğini ifade eden Akyüz, “Tablonun güvenliği diğer eserlerimiz ne kadar önemli ise o da o kadar önemli. Müzemizde 7/24 üst düzey bir güvenlik var. Tablo emin ellerde, orijinal çıksın diye dua ediyoruz. Tablo orijinal olursa Tokat’ın tanıtımı için önemli” dedi. 

	Mona Lisa dahil ünlü bir çok tablonun sahtesinin olduğuna dikkat çeken Akyüz, “Ama hiçbir eser orijinali kadar kıymetli değildir. Tablonun gerçek çıkması halinde, Tokat’ta birkaç gün sergilemeyi isteriz. Çalıntı ise sahibine teslim edilir” diye konuştu. 

	Öte yandan Kültür ve Turizm Bakanlığı Güzel Sanatlar Genel Müdürlüğü’den oluşturulacak bilirkişi tarafından tablonun yakın bir tarihte incelenmesi bekleniyor. 
