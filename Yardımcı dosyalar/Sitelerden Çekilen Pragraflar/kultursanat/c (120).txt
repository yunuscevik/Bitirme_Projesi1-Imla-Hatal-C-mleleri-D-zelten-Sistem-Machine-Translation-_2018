
	Sultan İkinci Mahmut’un eşi ve Sultan Abdülmecid’in annesi Bezmialem Valide Sultan tarafından 1843 yılında ücretsiz sağlık hizmeti vermek amacıyla kurulan hastanede görev yapan başhekimler, klinik şefleri, tedavi gören hastalar ile tedavi şekillerinin resimlerinin yer aldığı sergi, İstanbul’un kalbinin attığı noktada vatandaşlarla buluştu. Bezmialem Vakıf Üniversitesi tarafından 5-8 Mayıs tarihleri arasında düzenlenen Bezmialem Valide Sultanı Anma Haftası etkinlikleri kapsamında ‘Zaman Tünelinde 100 Yıllık Sağlık Yolculuğu’ sergisinin açılışı, Karaköy’deki Tünel Girişi’nde gerçekleşti. Çok sayıda önemli ismin yoğun ilgi gösterdiği açılış töreni, Bezmialem Vakıf Üniversitesi Rektörü Prof. Dr. Saffet Tüzgen, İETT Genel Müdürü Mümin Kahveci, İstanbul Yeni Yüzyıl Üniversitesi Rektörü Prof. Dr. Hüseyin Hüsnü Gündüz, Bezmialem Vakıf Üniversitesi Genel Sekreter Zeynep Gökçen ve AK Parti İstanbul Kadın Kolları Başkanı İffet Polat’ın katılımıyla gerçekleşti. Hep birlikte sergiyi gezen protokol üyeleri, açılış konuşmalarının ardından kurdele kesimini gerçekleştirdi. 

	 172 YILLIK HİZMET, TÜNELLE BİRLEŞTİ  
	Vakıfların tahrip edildiği dönemlerde atıldıktan sonra sahaflardan bulunan resimlerden oluşan sergiyle geçmişi ölümsüzleştirdiklerini ifade eden Bezmialem Vakıf Üniversitesi Rektörü Prof. Dr. Saffet Tüzgen, “Bezmialem Valide Sultan, Bezmialem Vakıf Üniversitesi’nin temellerini 172 sene önce atmış muhterem hayırsever bir hanımefendidir. 1843 yılında kurulan hastanemiz, 2010 senesinden sonra Bezmialem Vakıf Üniversitesi adıyla sağlık alanında tematik bir üniversite oldu. Kendisinin ölüm yıldönümlerinde İETT Genel Müdürlüğü’nün bize sağladığı imkanlarla o döneme ait resim sergisinin açarak anmak istedik. Tarihi bir değer olarak görüp 172 yıldır sunduğumuz sağlık hizmetini, 144 yıllık ulaşım tüneliyle birleştirdik” dedi. 
	144 yıl önce yapılan Tünel’de, gününün en ileri teknolojisinin kullanıldığı belirten Prof. Dr. Saffet Tüzgen, “O anlayışla devam etseydik, bugün İstanbul’da ulaşım sorunu kalmazdı. Biz bugün, Tramvay, Metro ve Metrobüs ile uğraşmayabilirdik. Metro konusunda Londra’yı, Paris’i ve Moskova’yı örnek gösteriyoruz ama biz Tünel’i, Paris ve Moskova’dan önce inşa ettik. Daha ileri durumda olabilirdik ama 100 yıllık bir ihmal var. Çok şükür günümüzde bu ihmali ortadan kaldıran hizmet erleri var ve açığı kısa sürede kapatacaklar” dedi. 

	 “144 YIL ÖNCEKİ YOLCULUĞA DEVAM EDİYORUZ”  
	Üniversitelerle etkin bir iletişim içinde olduklarını ve Tünel’i çeşitli etkinliklerde kullandıklarını ifade eden İETT Genel Müdürü Mümin Kahveci, “Tünel’de daha önce toplu ulaşım araçları sergisi, toplumda duyarlılığı arttırmak için Omurilik Felçlileri Derneği’nin sergisi ve Peygamberimizin doğum tarihi anısına kutsal emanetler sergisini gerçekleştirdik. Şimdi de çok güzide eserleri burada sergiliyoruz. Türkiye’de ilk sağlık hizmetinin ücretsiz verildiği bir kurumun, hizmetlerini anlatan bir resim sergisiyle bu mekanı değerlendiriyoruz. Bu mekanı günde 20 bine yakın insan kullanıyor ve hepsi bu alanı görecek. İETT Genel Müdürlüğü olarak 144 yıl önce başladığımız yolculuğa devam ediyoruz” dedi. 

	 “TÜNEL’DE ZAMAN TÜNELİNDEN GEÇTİK”  
	Sergiyi çok beğendiğini ifade eden İstanbul Yeni Yüzyıl Üniversitesi Rektörü Prof. Dr. Hüseyin Hüsnü Gündüz ise “Bezmialem Vakıf Üniversitesi, çok güzel fotoğraflar buldu ve restore ederek bu sergiyi açtı. Gerçekten Tünel’de zaman tünelinden geçtik. Burada, 170 sene önce kurulan bir kurumun, fotoğraflarını görüyoruz. Atalarımızın, o günkü şartlarda yaptığı büyük hizmetlerden çok etkilendim. Bugünkü imkanlar olsaydı kim bilir neler yaparlardı. Bezmialem Valide Sultan başta olmak üzere hepsini rahmetle anıyoruz. Çok duygulandım” dedi. 

	Serginin açılışının ardından ziyaretçilere Sultan Tatlısı ikram edildi. Daha sonra ise Bezmialem Valide Sultan’ın Çemberlitaş’ta bulunan türbesi ziyaret edildi ve Yasin-i Şerif okundu. 

	 BANU EZBER - UĞUR GÜLBOY  
