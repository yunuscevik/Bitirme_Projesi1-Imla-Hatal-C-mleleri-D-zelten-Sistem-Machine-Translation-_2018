
	Tiyatro Martı’nın sahneye koyduğu Erdal Özyağcılar, Berna Laçin ve Gözde Çetiner’in rol aldığı Hoşgeldin Boyacı adlı tiyatro oyunu, Konak Belediyesi Selahattin Akçiçek Eşrefpaşa Kültür Merkezi Avni Anıl sahnesinde seyirciyle buluştu. 15 Nisan’da sahnelenmesi gerekirken Berna Laçin’in ani rahatsızlığı nedeni ertelenmek zorunda kalan oyuna, tiyatro severler yoğun ilgi gösterdi. Salonu dolduran İzmirliler, usta oyuncuların başarılı performansları eşliğinde keyifli bir gece geçirdi. 

	 BOL KAHKAHA  
	İnsanların birbirine ihtiyacı olduğunda sınıf ayrımının nasıl ortadan kalktığını baştan sona komediyle sarmalanmış bir dille anlatan Hoşgeldin Boyacı, Zeynep Özyağcılar’ın kurduğu Tiyatro Martı’nın ikinci oyunu. Oyunda yasak ilişki yaşadığı sevgilisi ile tatilinden yeni dönen Marcia’nın (Berna Laçin), tadilat ve boya işleri yarım kalmış evine geldiğinde önce boyacıyla (Erdal Özyağcılar) ardından da sevgilisinin karısı (Gözde Çetiner) ile karşılaşması anlatılıyor. Donald Churchill’in The Decorator adlı eserinden çevrilen oyunun yönetmenliğini Arif Akkaya üstlenirken, oyunda ünlü sanatçılar Erdal Özyağcılar, Berna Laçin ve Gözde Çetiner bol kahkahalı bir oyun sunuyor. 
