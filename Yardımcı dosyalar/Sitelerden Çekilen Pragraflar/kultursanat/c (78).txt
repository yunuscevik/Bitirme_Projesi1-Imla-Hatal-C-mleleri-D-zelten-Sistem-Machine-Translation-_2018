
	Küçükçekmece Belediyesi Halkalı Kültür ve Sanat Merkezi’nde sahnelenen “Düş Yakamdan” adlı komedi oyunu sonrası konuşan ünlü sanatçı Cengiz Küçükayvaz, özellikle gençlere yönelik önemli açıklamalarda bulundu. Türk tiyatrosunun güzel bir yere gittiğini belirten Küçükayvaz, “Artık çok daha farklı türler sahnelenmeye başladı. Geleneksel kıstasları temel alarak hareket eden tiyatro çalışmaları olduğu gibi çok yenilikçi modern deneysel tiyatro çalışmaları da koşut olarak ilerliyor o yüzden de güzel bir noktada ve seyirci sayısı artıyor” dedi. 

	 “TİYATRO GÖSTERİŞ YERİ DEĞİL, GÖSTERİ SANATIDIR”  
	Gençler için önemli tavsiyelerde de bulunan Küçükayvaz, “İstemeleri gerekiyor. Eğer istiyorlarsa yapsınlar. Sadece bir heves veya çok değişik bir meslek dalı gibi görüp gösterişle gösteriyi birbirinden ayırsınlar” diyerek, tiyatronun bir gösteriş yeri olmadığını bir gösteri sanatı olduğunu belirtti. 
	Küçükayvaz, tiyatronun bir atlama taşı olarak görülmemesi gerektiğinin de altını çizerek, tiyatronun çok uzun ve zor yol olduğunu, bu yolu aşabileceklerini düşünüyorlarsa yapmaları gerektiğini vurguladı. Küçükayvaz, “Birçok televizyon sanatçısı kolay bir şekilde yetişebilir ama gerçek anlamda bir tiyatro sanatçısının yetişmesi için çok emek gerekiyor. O yüzden de önce istemeleri lazım” dedi. 

	 “HERKESİN İÇİNDE GİZLİ BİR YETENEK VARDIR’’  
	Küçükayvaz, kendi yeteneğinin ortaya çıkmasını ufak yaşlarından itibaren okumuş olduğu kitaplar, bir şeyleri taklit etme isteği ve abisinin yönlendirmeleri olduğunu belirterek, “Bu mesleği yapmak isteyen ya da istemeyen insanlar bile bir an kendi yeteneklerinin farkına varıp bunu harekete geçirecek bir çalışmanın içine geçebilirler. Bu birden de olabilir zamanla da olabilir. Herkesin içinde gizli bir yetenek vardır. Önemli olan; bu yeteneğin ortaya çıkartılmasıdır” dedi. Küçükayvaz, en acı olayın kendi yeteneğinin farkına varıp da bunu insanlarla paylaşmayan ve ortaya çıkartmayanlar olduğunu belirterek “O çok acı bir şey. İnşallah hiç kimse böyle bir duruma düşmek istemez” diyerek, sahnenin kendisi için “soluk almak” olduğunu ifade etti. 

	Küçükayvaz, Cengiz Küçükayvaz denince akıllara enerji dolu, hareketli bir isim gelmesini ise şöyle yorumladı: “Bu yaratılışla ilgili bir şey. Tabii enerjik olduğum içinde genelde komedinin kendi kalıpları içerisinde bu dinamizme çok ihtiyaç var. Hem zaman açısından hem de komedinin hareketli yapısından dolayı vücut ritmi de ona göre hareket ediyor. Belki de komedi konusunda bu kadar çaba göstermek, uğraşmak bu enerjiyi tetikliyor. Birbirlerini destekliyor. O yüzden güzel bir şey olduğuna inanıyorum. Tabii takdir seyircilerindir. ‘’  
