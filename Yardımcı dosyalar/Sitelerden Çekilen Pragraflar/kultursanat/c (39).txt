
	Mabolla Antik Kentine ilk defa vali düzeyinde inceleme yürüyüşü gerçekleşirken, yürüyüşe, Muğla Valisi Amir Çiçek, Vali Yardımcıları, Garnizon Komutanı Kurmay Albay Halil Çelik, Menteşe Kaymakamı Zeki Arslan, Menteşe Belediye Başkanı Bahattin Gümüş, Emniyet Müdürü Hakan Çetinkaya, Kamu Kurum Müdürleri, Belediye Meclis Üyeleri ile Muhtarlar ve antik kentte bir dönem kazı çalışması yapan Muğla Sıtkı Koçman Üniversitesi Edebiyat Fakültesi Arkeoloji Bölümü Başkanı Prof. Dr. Adnan Diler katıldı. Katılımcılar Şahidi Camiinden itibaren yaya olarak antik kente yürürken, antik kentin zirvesinde Menteşe ilçesini görme fırsatı buldu. 

	 “MENTEŞE KIYI TURİZMİ KADAR ZENGİNLİĞE SAHİP”  

	Mabolla antik kentine gerçekleştirilen yürüyüş boyunca Prof. Dr. Adnan Diler, katılımcılara kent hakkında bilgiler verirken, Menteşe Kaymakamı Zeki Arslan, “Fikir Sayın Valimizden çıktı. Kaymakamlığımız organizasyonunda ve Menteşe Belediyesi’nin ev sahipliğinde alternatif turizm çalışmaları kapsamında Mabolla Antik kentine ‘Turizmde Farkındalık’ yaratmak amacı ile yürüyüş gerçekleştirdik derken, Menteşe Belediye Başkanı Bahattin Gümüş, “Menteşe’de Kültür Turizmini arttırmak adına yeni projeler üretiyoruz. Bugün de Alternatif Turizm çalışmaları kapsamında Mabolla Antik Kentine ‘Turizmde Farkındalık’ yürüyüşü düzenledik. İlçemiz Menteşe, kıyı turizmi kadar zengin bir yapıya sahip” dedi. 

	 “MABOLLA’DA YAŞAYANLAR ANADOLU’NUN YERLİ HALKI”  

	Muğla Sıtkı Koçman Üniversitesi Edebiyat Fakültesi Arkeoloji Bölümü Başkanı Prof. Dr. Adnan Diler, Mabolla’nın Muğla merkezin en yakınındaki önemli bir yerleşim yeri olduğunu belirtti. Diler, “Mabolla ile ilgili en eski belgelerde M.Ö. 4. yy ve 3. yy. yani, 2400 yıl öncesine kadar yaşam devam ediyor. 2. yüzyıldan yine bir yazıt var. Bu da 1890’lı yıllarda Muğla’da bulunmuş bir yazıttır. O da 2. Yüzyıldan M.S. 10. Yüzyıldan yazıtlar var. Buna göre yazılı belgeler ışığında Mabolla’daki hayat zamanımızdan 2400 yıl eskiye, bizim araştırmalarımıza göre de 2600 yıl eskiye gidiyor. Burada yaşayanlar Anadolu’nun yerli halkı. Özellikle bu mezarlar ve kalıntılar burada bir kutsal alan var. Burada yaşayan insanlar etnik olarak Anadolu’nun yerli bir halkı” dedi. 

	 “DESTEK VERİLİRSE KAZI ÇALIŞMASI YAPARIZ”  

	Diler, destek verilmesi halinde Mabolla antik kentinde kazı çalışmalarının başlayabileceğini belirterek, “Bizim Muğla Sıtkı Koçman Üniversitesi olarak arzumuz, Mabolla’da kazı yapmak. Fakat bunu maalesef başaramadık. 2010 yılında Muğla Belediyesi’nin desteği ile burada çevre düzenlemesi çalışması yaptık. Burasının desteğe ihtiyacı var. Birileri destek verirse biz Arkeoloji Bölümü olarak burada kazı çalışmalarını yaparız. Çünkü Muğla’nın kent merkezi olsun, tüm bölge olsun Türkiye’nin en iyi korunmuş ilidir” dedi. 

	 “KÜLTÜR TURİZMİNE AĞIRLIK VERİYORUZ”  

	Mabolla antik kentini Muğla’da görev yapan valiler içinde ilk defa ziyaret eden Vali Amir Çiçek, “Belki benden önce gelen valilerimiz vardır hatırlamamış olabilirsiniz. Ben geldiğimde Muğla’nın özellikle tüm yerleşim alanlarındaki, sadece yer üstü değil, yer altı tarihi kazı yapılan yerlerini tek tek geziyorum. Bulunduğumuz kale Menteşe’nin önemli kalelerinden birisidir. Bilim insanlarımızdan öğrendiğimize göre, günümüzden 2400-2500 yıl önce burada medeniyetin yaşadığı ve şu anda bile taş evleri ve kutsal yerleri görüyoruz. Burada önemli bir şeyi daha keşfettik. Bizim şu anda yerleşim alanlarımız tarımsal alanlara doğru yayılıyor. Eskiden daha mantıklı ve daha önemli olan böyle kayalık ve sağlam temelleri olan depreme dayanıklı yerlere yerleşilirmiş. Bir eksiğimizi öyle görüyorum. Bir başka eksiğimiz de burada gördüğümüz hala bir kazı çalışmasının yapılmamış olması. Hocalarımız ile bilim insanlarımız ile bu konunun bir istişaresini yapıp, Kültür Turizm Bakanlığımıza bir rapor sunup kaynak sağlayarak burada bir kazı çalışmasının yapılabileceğine inanıyorum. Bunun için böyle bir çalışmayı inşallah başlatacağız. Belediyemiz de bu konuda yardımcı olursa, burada kazı yaparak gerçek tarihi ortaya çıkaracağız. Bugün buraya gelmemizin ana nedeni gezip görmek değil, tarihimizi bizzat görmekti. Bizim en önemli gelirimiz turizm. Fakat turizm olarak sadece deniz, kum ve güneşi görüyoruz. Fakat alternatif turizme geldiğimiz zaman da bu alanları kullanmıyoruz. İşte bunlardan birisi de arkeolojik turizm dediğimiz tarihi ve ören yerlerimizdir. Böylelikle hem tarihimizi öğrenmiş oluruz, hem de kültür turizmini de turizm alanına katmış oluruz” dedi. 

	 MABOLLA ANTİK KENTİ  

	Kale düzlüğünün güneyindeki düzlükteki irili ufaklı taşlardan oluşan ve olasılıkla konut türü yerleşimlere ait yapı yıkıntıları da görülür. Bu alanın altındaki alt düzlükte II. Bin Anadolu Hitit ve I.Bin Frig ve Urartu geleneklerini yansıtan, Karya ve Likya bölgesinde varlığını geç dönemde de sürdüren açık hava kutsal alanları görülür. Mabolla Kalesinin iri dikdörtgen taşlardan oluşan surlarının güneye doğru süren uzantıları oldukça iyi korunmuştur. Sur duvarlarından aşağıya doğru sürüklenen bazı bloklar üzerinde izlenen kenetler ahşap kenet yuvaları özelliğindedir ve M.Ö. 5. yy.la tarihlendiğine ilişkin ipucu vermektedir. Masadağ Kuzeydeki düzlüğe yakın yerinde ise yüksek teraslar üzerine oturtulmuş ve en az 3 katlı olan ve harçlı moloz taşlarından yapılma bir ortaçağ sarayı yer alır. Mabolla’nın doğu ve batı üst yamaçlarında ve çoğu yakın zamanda soyulmuş kaya oygu mezarları yer alır. Ulaşım, Muğla Menteşe ilçesine hakim tepe olan Asar Tepesi üzerinde bulunan bir düzlükte olup özellikle yürüyüş yapmaktan hoşlananların görmesi gerekli yerlerdendir.  

	BEKİR TOSUN   
