
	İlk günden rekorla açılan 7. Kocaeli Kitap Fuarı, böylece kapanışı da rekorla yaptı. 350 yayınevi, 42 sahaf ve 67 STK’nın katılımıyla 600’e yakın söyleşi ve etkinliğin yapıldığı fuarda 9 günde Kocaeli’den ve çevre illerden gelen 664 bin 476 kişi kağıttan dünyaları keşfetti. Türkiye’nin en büyük kitap fuarı unvanını hakkıyla elde ettiğini kanıtlayan Kocaeli Kitap Fuarı, böylece sadece Kocaeli’nin değil Marmara Bölgesi’nin kitap fuarı olduğunu gösterdi. Bu yıl ilklerin fuarı olarak anılmayı hak eden 7. Kocaeli Kitap Fuarı, geleneksel hale gelen ‘’Ağaçlar Kitap Açtı’’ etkinliğiyle farkını ortaya koydu. Her yıl İzmit merkezdeki Yürüyüş Yolu’nda yapılan etkinlik, bu yıl ilk kez 12 ilçede birden aynı anda yapıldı. 15 Mayıs Perşembe sabahı saat 08.00’de 12 ilçede birden aynı anda ağaçlar kitap açtı. Yürüyüş Yolu’ndaki etkinliğe Kocaeli Büyükşehir Belediye Başkanı İbrahim Karaosmanoğlu katılırken, belediye başkanları da kendi ilçelerindeki etkinliklerde hazır bulundu. 

	7. Kocaeli Kitap Fuarı, 16 Mayıs Cumartesi günü saat 10.30’da kapılarını kitapseverlere açtığı andan itibaren rekorlarla anılmaya başladı. Bir yıl boyunca Kocaeli Kitap Fuarı’nın yeniden açılmasını bekleyen kitap kurtları, ilk günden itibaren fuara akın etti. Dokuz gün boyunca10.30-21.00 saatleri arasında açık olan fuar ilk gün 69.993 ziyaretçiyle geçen yılki rekorunu kırdı. 17 Mayıs Pazar günü ise zirvede rakipsiz olan Kocaeli Kitap Fuarı, kendi rekorunu yine kendisi geçti. İkinci gün fuarı 87.900 kişi ziyaret etti. 19 Mayıs Salı günü ise Kocaeli Kitap Fuarı, yüz bin sınırını aştı. Fuarın dördüncü gününde ziyaretçi sayısı 101 bin 751 ile zirve yaptı. 24 Mayıs Pazar günü saat 21.00’de Kocaeli Kitap Fuarı kapılarını kapattığında kırılması zor bir rekorun daha sahibi oldu. Dokuz gün boyunca 7. Kocaeli Kitap Fuarı’nı tam 664 bin 476 kişi ziyaret etti. 
	Bilim, Sanayi ve Teknoloji Bakanı Fikri Işık, Kocaeli, Valisi Hasan Basri Güzeloğlu ve Kocaeli Büyükşehir Belediye Başkanı İbrahim Karaosmanoğlu’nun katılımıyla açılan fuarın bu yılki onur konuğu edebiyatçı-yazar Nuri Pakdil oldu. Bakan Işık ve Başkan Karaosmanoğlu tarafından plaket takdim edilen Pakdil, fuar boyunca sevenleri için kitaplarını imzaladı. Geleceğin edebiyatçıları ve yazarları olmaya hazırlanan Bilgievleri’nin öğrencileri ise Pakdil’e güzel bir sürpriz hazırladı. Pakdil’i fuar girişinde üzerlerinde usta yazarın fotoğrafının bulunduğu tişörtler ve alkışlarla karşılayan öğrenciler, kendisinin ‘’Anneler ve Kudüsler’’ şiirini hep bir ağızdan okudu. 

	Açılış gününde Kocaeli Üniversitesi öğrencilerinin oylarıyla 2015 yılının en iyi TV dizisi seçilen Diriliş Ertuğrul’a ödül verildi. Diriliş-Ertuğrul dizisinin yapımcısı Mehmet Bozdağ, yönetmen Metin Günay ile dizide İbn-i Arabi’yi canlandıran Osman Soykut, Hayme Ana’yı oynayan Hülya Darcan, Derviş’i canlandıran Gökhan Karacık ile Gökçe Hatun’u oynayan Burcu Kıratlı törene katıldı. Dizi oyuncuları gördükleri ilgiden memnun kaldıklarını söylerken, Kocaeli Kitap Fuarı’nı çok beğendiklerini de dile getirdi. 
	Fuar boyunca Nuri Pakdil, Sadık Yalsızuçanlar, Ayşe Kulin, Rasim Özdenören, Ahmet Taşgetiren, Ahmet Şimşirgil, Mustafa Armağan, Uğur Koşar, Hilmi Yavuz, Hanefi Avcı, Hayati İnanç, Canan Karatay, Bejan Matur, Engin Noyan, Sevda Türküsev, Sunay Akın, Talha Uğurluel, Senai Demirci, Yusuf Kaplan, Yavuz Bahadıroğlu, Mehmet Ali Bulut, Balçiçek İlter, Bülent Akyürek, Ceyhun Yılmaz, Erdal Demirkıran, İbrahim Tenekeci, Kahraman Tazeoğlu, Zahide Yetiş, Ahmet Ümit, Abdurrahman Dilipak, Doğan Cüceloğlu, İsmail KıIıçarslan, Kadir Mısıroğlu gibi yüzlerce seçkin yazar okurlarıyla buluştu. 

	 MAGAZİN GAZETECİLERİ HALK JÜRİSİ  
	Magazin Gazetecileri Derneği Yılın En’leri Halk Jürisi, Kocaeli Üniversitesi iş birliğiyle Kitap Fuarı’nda magazin dünyasının enlerini seçti. Magazin Gazetecileri Derneği Yönetim Kurulu, 21. Altın Objektif Töreni’nde ödül alacak 
	isimleri fuarda halk jürisinin oylarıyla belirledi. Buna göre törende ödül alacak en iyi şarkı, en iyi albüm, en iyi kadın yorumcu, en iyi erkek yorumcu ve en iyi düet kategorilerinde kazananlar belirlendi. Kategorisiz dalda ise en iyi dizi Karadayı, en iyi erkek oyuncu Kenan İmirzalioğlu ve en iyi kadın oyuncu Bergüzar Korel oldu. 

	 BAHADIROĞLU’NDAN E-KİTAP  
	7. Kocaeli Kitap Fuarı, bu yıl bir başka ilke daha imza attı. Tarihi sevdiren adam olarak bilinen tarihçi-yazar Yavuz Bahadıroğlu, Kitap Fuarı için özel bir kitap yazdı. Bahadıroğlu, Kitap Fuarı’na özel yazdığı kitapta İlk Osmanlı Kaptan-ı Deryası Kara Mürsel Alp’i anlattı. Bahadıroğlu’nun yazdığı Kara Mürsel Alp kitabı, aynı zamanda e-kitap haline getirilerek, bu yıl Büyükşehir tarafından 6. sınıfa giden öğrencilere verilen 27 bin 109 adet tablete yüklendi. 
	Bilgievleri’nde okuyan öğrenciler, ellerindeki tabletlerle fuarda Bahadıroğlu ile bir araya geldi. Öğrencilere Karamürsel Alp’i anlatan Bahadıroğlu’nun söyleşisini Başkan Karaosmanoğlu da takip etti. Başkan Karaosmanoğlu ve yazar Bahadıroğlu, daha sonra düzenlenen etkinlikte kitap fuarına katılanlarla birlikte yere oturarak, kitap okudu. 

	 KO-MEK İLE SAĞLIKLI MUTFAKLAR  
	KO-MEK’in ilçe sergilerinde ilk adımı atılan Sağlıklı Mutfaklar’ın finali Kocaeli Kitap Fuarı’nda Prof. Dr. Canan Karatay’ın söyleşisiyle yapıldı. ‘’Şeker en tatlı zehirdir, öldürür’’ diyen Karatay, kendisini dinlemeye gelenlere sağlıklı yaşamın püf noktalarını anlattı. Prof. Dr. Karatay, daha sonra hayranları için kitaplarını imzaladı. 

	 GENÇ YAZARLAR KİTAP FUARINDA  
	Kocaeli Kitap Fuarı genç yazarlara kendilerini ifade etmeleri ve okuyucu kitleleri ile bir araya gelme fırsatı sundu. Kariyerlerinin henüz başlangıcında olan genç yazarlar kitapseverlerle bir arada olmanın heyecanını yaşarken kitaplarını da imzaladı. Söyleşiler ve imza günleri ile genç yazarlar, kitapseverlerle buluşarak tecrübe kazandı. 

	 ÜÇ AYRI SALONDA  
	Bu yıl fuarda söyleşilerin yapıldığı salonlara Kocaeli’nin kurucu isimlerinin adı verildi. Uluslararası Fuar Merkezi’nin içindeki üç ayrı salonda söyleşiler gerçekleşti. Yazarlar Yahya Kaptan, Akçakoca ve Karamürsel Alp salonlarında sevenleriyle buluştu. 

	 DÜŞÜNCE PANOSUNA YAZDILAR  
	Kocaeli Kitap Fuarı’nda “Düşünce Panosu” da büyük ilgi gördü. Fuaye alanına asılan panoya 7’den 77’ye kitapseverler, Kocaeli Kitap Fuarı ile ilgili düşünce ve önerilerini özgürce yazdı. Bu öneriler, önümüzdeki yıl yapılacak kitap fuarı için dikkate alınacak. 

	 KO-MEK VE GENÇLİK HİZMETLERİ  
	7. Kocaeli Kitap Fuarı’nda KO-MEK ve Gençlik Hizmetleri Şube Müdürlüğü de stant açtı. Tanıtımların yapıldığı stantlara ilgi yoğundu. Özellikle gençler Üniversite Akademi ve Lise Akademi faaliyetleri hakkında bilgi aldı. Bilgievleri çocuklara boyama kitabı dağıttı. KO-MEK standında ise kursiyerler tarafından yapılan Ebru, Naht, Filografi, Perspektif ve Hat eserleri sergilendi. 

	 BİR NESİL KİTAP FUARIYLA BÜYÜYOR  
	Öte yandan Kitap Fuarı ile birlikte Kocaeli’de okuyan, öğrenen, kitap dostu bir nesil yetişiyor. Kitap Fuarı ilk kurulduğunda yeni doğan çocuklar, bugün ilkokulda okuyor. Kocaeli Kitap Fuarı’nın ilk yılında okula başlayanlar ise neredeyse liseden mezun olacaklar. Kitap Fuarı’nın hayata geçirildiği yıllarda lise sıralarındaki çocuklar ise üniversiteyi bitirip, hayata atılmak üzere. 

	 KAĞITSPOR KALEMLERİYLE YARIŞTI  
	Kocaeli Büyükşehir Belediyesi’nin 28 branşta 71 bin sporcusu, 200 antrenörü bulunan şampiyonlar kulübü Kağıtspor da, Kocaeli 7. Kitap Fuarı’nda stant açtı. Kağıtspor açtığı stantta ayrıca “Kağıtspor’a katıldıktan sonra yaşadığın 5 fark” konulu bir yazı yarışması düzenledi. Yarışmada en güzel anlatıma sahip olan yazı kulüp tarafından sürpriz hediyelerle ödüllendirildi. 

	 KOBİS’E BÜYÜK İLGİ  
	Kocaeli Bisiklet Ulaşım Sistemi olarak bilinen KOBİS, Kocaeli Kitap Fuarı’nda vatandaşların büyük ilgisiyle karşılaştı. KOBİS’in açtığı stantta 9 gün içinde 1.300 kişi abonelik başvurusunda bulundu. 

	 FUARDA DEMOKRASİ RÜZGARI  
	Kitap Fuarı’nda yaşanan özgürlük ve demokrasi rüzgârı Türkiye’ye örnek oldu. 7 Haziran seçimleri dolayısıyla çalışmalarını sürdüren siyasi partiler, fuar alanın girişinde mini seçim stantları kurdu. Stantlardan, partilerin siyasi görüş ve seçim çalışmalarının yer aldığı broşürler dağıtıldı. 

	 KİTAP FUARINDA ZAMAN MAKİNESİ  
	Kitap Fuarı tarihe tanıtlık etmiş kitap ve objelerin yer aldığı sahaf stantlarıyla ziyaretçilerine adeta zaman makinesinin içindeymiş hissi verdi. 42 sahaf stant açtığı fuarda yeni baskısını bulmanın imkansız olduğu tek kitaplar, eski baskılar, fotoğraflar, plaklar, posterler, kasetler, dergiler, gazeteler fuar ziyaretçilerini zamanda yolculuğa çıkardı. 

	 İKİNCİ KİTAP ÜSKÜP’E  
	Her yıl olduğu gibi yine fuar girişine kitap kumbarası konuldu. Önceki kitap fuarlarında Suriyeli çocuklar için oyuncak, Soma ve Van için kitap toplanmıştı. Bu yıl kumbaraya Üsküp için kitap atıldı. Kocaeli’den Üsküp’e kitap kampanyasıyla kumbarada toplanan kitaplar, Makedonya’nın Üsküp şehrine götürülecek. Üsküp’te Türkçe eğitiminin verildiği Abdülhalim Demir Eğitim Kültür ve Sanat Merkezi’nde kütüphane kurulacak. 

	 7’DEN 77’YE HERKESİN FUARI  
	7. Kocaeli Kitap Fuarı, zengin kitap içeriği, her yaşa hitap eden söyleşileriyle 7’den 77’ye herkesin ilgi odağı oldu. Çocuklarının elinden tutan anne balar, torunlarıyla fuara gelen dedeler ve nineler, yayınevlerini ve sahafları ilgiyle dolaştı. Kitap okumayı her yaştan insana sevdirmeyi amaçlayan Kocaeli Kitap Fuarı, 7’den 77’ye herkesin okuyabileceği kitaplarla doluydu. 

	 BU FUAR ÇOK SATIYOR  
	Kocaeli Kitap Fuarı, sadece ziyaretçi sayısıyla değil, dokuz günde kitap satışıyla da rekor kırdı. 350 yayınevi, 450 etkinlik ve 42 sahafla Türkiye’nin en büyük kitap fuarı olan 7. Kocaeli Kitap Fuarı, etkinlik, ziyaretçi ve kitap satış rakamlarıyla da dikkat çekti. Fuardaki büyük stantlarda günde yaklaşık 1.100 kitabın satıldığı, dokuz günde 664 bin 476 kişinin ziyaret ettiği ve herkesin en az bir kitap alarak çıktığı fuarda yaklaşık 800 bin kitabın satıldığı tahmin ediliyor. 

	 UZUN KUYRUKLAR OLUŞTU  
	Kocaeli Kitap Fuarı, sadece söyleşilerle değil, imza günleriyle de ilginin merkezi oldu. Hayranı oldukları ve kitaplarını bir solukta okudukları yazarlarla fuarda bir araya gelen kitap kurtları, Ahmet Ümit, Kahraman Tazeoğlu, İclal Aydın gibi isimlere kitaplarını imzalatmak için uzun kuyruklar oluşturdu. 

	 ÇADIRDA BAŞLADI ZİRVEYE ÇIKTI  
	Kocaeli Kitap Fuarı, 7 yıl önce Anıtpark’ta bir çadırda başladığı yolculuğun ikinci yılından itibaren Uluslararası Fuar Merkezi’ne taşındı. 2009 yılında açılan ilk fuara sadece 83 yayınevi, 15 sahaf ve 15 STK katılmıştı. Ziyaretçi sayısı ise 60 binde kalmıştı. 2. yıldan itibaren yayınevleri, sahaflar ve STK’ların sayısında hızla artış yaşandı. Bugün gelinen noktada 30 bin metrekarelik alanda 350 yayınevi, 42 sahaf, 67 STK, 600’e yakın etkinlik ve 664 bin 476 ziyaretçiyle Kocaeli Kitap Fuarı, Türkiye’nin en büyük kitap fuarı oldu. 
	7. Kocaeli Kitap Fuarı’nın son gününde kapanış saatine yaklaştığında, yayınevleri kitaplarını toplarken bile kitapseverler yeni bir kitap daha almak için stantları dolaşıyordu. 7. Kocaeli Kitap Fuarı kapılarını kapatırken Kocaeli Büyükşehir Belediyesi Kültür ve Sosyal İşler Daire Başkanlığı, Basın Yayın ve Halkla İlişkiler Daire Başkanlığı, yayınevleri, sahaflar, STK’lar ve kitapseverler, seneye 8. Kocaeli Kitap Fuarı’nda tekrar buluşmak dileğiyle vedalaştı.  
