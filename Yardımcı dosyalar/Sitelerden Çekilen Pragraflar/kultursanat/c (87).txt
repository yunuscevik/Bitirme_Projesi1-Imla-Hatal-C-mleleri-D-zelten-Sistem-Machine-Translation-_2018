
	Dünyada sulak alanların korunmasına yönelik İran’ın Ramsar şehrinde imzalanan anlaşma ile Türkiye’nin aynı zamanda ilk Ramsar alanı; yani “ilk korumaya alınmış sulak alanı” olan göl, Avrupa Komisyonu tarafından hazırlanan üç ayrı tanıtım filmiyle Avrupa’da da kamu spotu olarak tanıtılmaya başlandı. 
	Doğu Anadolu bölgesinin kuş üreme alanlarından biri olan Kars’ın doğa harikası Kuyucuk Gölü Avrupalı ziyaretçilerin ilgi odağı oldu. 
	Geçtiğimiz yıllarda kuruma tehlikesi ile karşı karşıya kalan göl, köylülerin çabası ile temiz su taşınarak yeniden canlandırıldı. Yoğunluğu ve küçüklüğüyle kuş gözlemcilerinin ilgisini çeken 219 hektarlık Kuyucuk, barındırdığı 227 kuş türü ile Türkiye’deki kuş türlerinin yarısından fazlasına ev sahipliği yapıyor. 

	 DOĞAYI KUYUCUK’TA KEŞFEDİN  
	Kültür ve Turizm Bakanlığı tarafından Anadolu’da turizm köyü olarak ilan edilen nadir yerlerden biri olan Kuyucuk Köyü, 2009 yılında Avrupa Komisyonu tarafından Türkiye’nin ulusal destinasyonu seçilmişti. 
	Avrupalı Seçkin Destinasyonlar (EDEN) Projesi kapsamında ‘Turizm ve Korunan Alanlar’ teması ile Kültür ve Turizm Bakanlığı’na yapılan 40’a yakın başvuru içerisinden seçilen Kuyucuk Gölü ve Yaban Hayatı Geliştirme Sahası Avrupa’nın tanıtım ağına dahil oldu. 

	EDEN Projesi kapsamında Avrupa kanallarında “Doğayı Keşfedin”, “Kuş Gözlemini Türkiye’de Kuyucuk Gölü’nde Keşfedin” sloganlarıyla tanıtılan göl Kars’ın da Avrupa’ya açılan yüzü oldu. 
	Ağrı Dağı’nın ihtişamlı görüntüsü eşliğinde sabahın ilk saatlerinde kuş gözlem imkanı sunan ve yaklaşık 40 bin kuşu ağırlayan göl özellikle cross (arazi) motorcular, offroad’cular (arazi tipi araçlar) ile kampçı turistlere hitap ediyor. 

	Fransız ve İtalyanların yoğun ilgi gösterdiği gölün ziyaretçileri Kuyucuk Köyü’ndeki ağırlama merkezinde ve özel izinle göl çevresinde kurulabilen kamp çadırlarında ağırlanıyor. Köy yaşamını da tanıma fırsatı da sunan Kuyucuk Gölü köylü için de doğrudan gelir kaynağı konumunda. 
	Geçtiğimiz günlerde Bakanlık tarafından Kars’a düzenlenen tanıtım gezisiyle ulusal basına tanıtılan Kuyucuk’un altyapısı da artık Bakanlık tarafından destekleniyor. 

	 AVRUPA’NIN EN SEÇKİN BEŞ DESTİNASYONU TÜRKİYE’DEN  
	Türkiye’den beş farklı ulusal destinasyonun 27 Avrupa ülkesi destinasyonlarıyla birlikte yer aldığı EDEN projesinde 2014 yılı ulusal tanıtımlara ayrıldı. 
	Avrupalı Seçkin Destinasyonlar Projesi’nin 2009 yılı destinasyonu olarak seçilen Kars-Kuyucuk Gölü Yaban Hayatı Geliştirme Sahası’nın tanıtımını ise diğer beş destinasyonla birlikte proje ortaklarından Kültür ve Turizm Bakanlığı yapıyor. 
	Doğu Anadolu’nun doğa harikası Kuyucuk Gölü’nü ulusal basına tanıtan Bakanlık, yılda ortalama 318 bin ziyaretçi ağırlayan Kars’ın tarihi ve turistik değerlerine de düzenlediği tanıtım gezisinde yer verdi. 
	Avrupalı Seçkin Destinasyonlar Projesi kapsamında Bakanlık bu yıl da 'Gastronomi' temasıyla Türkiye'nin ulusal destinasyonunu seçecek. 
	Türkiye’nin EDEN projesi kapsamında farklı temalarla seçilen destinasyonları arasında; 2008 yılında ‘Tarihi Kırkpınar Yağlı Güreşleri’ ile Edirne, 2009 yılında Kuyucuk Gölü ve Yaban Hayatı Geliştirme Sahası ile Kars, 2010 yılında Nemrut Krater Gölü ile Bitlis, 2011 yılında Altındağ-Hamamönü Kentsel Tasarım ve Sağlıklaştırma Destinasyonu ile Ankara ve 2013 yılında Taraklı ilçesi ile Sakarya yer alıyor.  
