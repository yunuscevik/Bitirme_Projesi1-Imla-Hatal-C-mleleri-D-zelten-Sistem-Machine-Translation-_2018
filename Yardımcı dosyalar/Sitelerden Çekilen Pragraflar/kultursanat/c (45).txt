
	Cennet Kültür ve Sanat Merkezi’nde gerçekleşen sergi açılışına, Küçükçekmece Belediye Başkan Yardımcıları Besim Müftüoğlu ve Dr. Sibel Güllüçayır, İstanbul Aydın Üniversitesi Rektör Yardımcısı Prof. Dr. Ali Zaimoğlu, Güzel Sanatlar Fakültesi Dekanı Prof. Dr. Veysel Günay, İstanbul Aydın Üniversitesi Grafik Tasarımı Bölüm Başkanı Doç. Dr. Bülent Akdenizli, Moda ve Tekstil Tasarımı Bölüm Başkanı Sefa Çeliksap başta olmak üzere pek çok öğrenci, ebeveyn ile Küçükçekmeceli sanatseverler katıldı. 

	 “AYDIN ÜNİVERSİTESİ’NDEN DÜNYA ÇAPINDA İSİMLER ÇIKACAK”  
	“İstanbul Aydın Üniversitesi dünya çapında marka olabilecek isimler çıkaracak diye düşünüyorum” diyen Dr. Sibel Güllüçayır, “Bizim zamanımızda doktorluk, mühendislik gibi meslekler revaçtaydı. Günümüzde ise güzel sanatlar meslek haline geldi. Şimdiki çocuklar çok şanslı. Ben hepsini tebrik ediyorum. Hayranlıkla izledim” dedi. Küçükçekmece Belediyesi’nin kültüre verdiği öneme değinen İstanbul Aydın Üniversitesi Rektör Yardımcısı Prof. Dr. Ali Zaimoğlu ise “Bugün çocuklarımızı amatörlükten profesyonelliğe gönderiyoruz. Belediyemizin kültür ve sanata verdiği desteği görüyoruz. Biz her zaman Küçükçekmece Belediyesi’nin yanındayız” diye konuştu. 

	 YORGAN, MISIR VE MAKARNADAN GECE ELBİSESİ BÜYÜK İLGİ GÖRDÜ  
	Sergide Atlantis Projesi, Sanatsal Tekstil, Baskı Kumaş Örnekleri, Farklı Malzemelerden Elbise yapımı olmak üzere dört kategoride mezuniyet projelerini sergileyen öğrenciler sanatseverlerden tam not aldı. Sergide en dikkat çekici çalışmalar ise farklı materyallerden yapılan elbiselerden çıktı. Makarna, yorgan, mısır, yelpaze ve pamuk kullanılarak yapılan gece elbiseleri büyük ilgi gördü. Sergide mezuniyet projeleri bulunan öğrenciler, Eda Genç ve Tuğçe Köse ise Küçükçekmece Belediyesi’ne kendilerine verdiği destekten ötürü teşekkür ederek, bunun ilk sergileri olduğunu ve bu nedenle çok heyecan duyduklarını söyledi. Sergi 15 Haziran tarihine kadar CKSM’de gezilebilir. 
	  
