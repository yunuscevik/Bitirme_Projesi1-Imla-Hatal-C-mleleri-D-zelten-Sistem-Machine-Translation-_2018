			Geçtiğimiz günlerde dağıtıma çıkan bu özel sayı, Türkiye sinema tarihine dair bir ansiklopedik sözlük niteliği taşıyor. Sözlüğün asıl özelliği ise filmler, akımlar ve konu başlıkları yerine kıyıda köşede kalmış, daha az bilinen ya da daha az önemsenen sinemacılara, sinemasal anlara, motiflere, anekdotlara, mekânlara, objelere, kavramlara ağırlık veriyor olması. Altyazı’nın “Gayri Resmi ve Resimli Türkiye Sinema Sözlüğü”, Eremya Çelebi Kömürciyan’ın “kamera öncesi kamera”sından Sponeck Birahanesi’ndeki ilk gösterimlere dek uzanıyor ve Yeşilçam’ın tarihinde geziniyor. Alternatif bir tarih yazımı, kültürel bir envanter oluşturma denemesi niteliğindeki bu özel sayıda, 102 yazarın kişisel yorumlarıyla kaleme aldığı, birbirine referanslı 252 maddenin yanı sıra, özel olarak hazırlanmış desen ve illüstrasyonlar da yer alıyor. 			
				
					