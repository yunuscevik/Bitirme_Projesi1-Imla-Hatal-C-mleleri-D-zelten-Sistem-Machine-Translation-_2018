
	6. Uluslararası İstanbul Opera Festivali: Nezihe Araz’ın kaleminden, bestesi Okan Demiriş’e ait “Yusuf İle Züleyha” operası ile başladı. 

	Yakup Peygamber’in ‘bereketli buğday tanelerim’ diye sevdiği çocukları arasında ayrım yaparak, en küçük çocuğu Yusuf’u hepsinden çok sevmesi, Yusuf’un zorluklarla ve haksızlıklarla geçen hayatını, kıskanç kardeşlerinin onu bir kuyuya atmasıyla evinden ve babasından ayrılmasını, köle olarak satılmasını ve Züleyha ile tanışmasını konu almaktadır. 

	İstanbul Opera ve Balesi tarafından sahnelenen eserin rejisörlüğünü Aytaç Manizade yaptı. Orkestra şefliğini Serdar Yalçın’ın yaptığı eserde Yusuf ‘u Yoel Keşap, Züleyha’yı Burçin Savigne seslendirdi. 

	3 perde ve 2 saat 40 dakika olan eserin dekor tasarımı Çağda Çitkaya’ya, kostüm tasarımı Çimen Somuncuoğlu’na, ışık tasarım Tahsin Çetin’e, koreografisi Çiğdem Öztürk’e ait. 

	Eserin, 12 Haziran ’da yine Kadıköy Süreyya Operasında gerçekleşecek ikinci temsilinin ardından Festival programında sıradaki eser, 13 Haziran 2015 tarihinde Mersin Devlet Opera ve Balesi’nin Haliç Kongre Merkezi’nde sahneleyeceği “Romeo ile Jülyet” olacak. 
	  
