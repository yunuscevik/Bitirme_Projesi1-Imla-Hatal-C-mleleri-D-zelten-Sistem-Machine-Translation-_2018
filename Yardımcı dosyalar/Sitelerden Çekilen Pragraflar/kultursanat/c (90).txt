
	Anma programında ünlü şairi anlatan Emin Işık, Yunus Emre'nin tasavvufun en üst kademelerine çıkmış bir İslam velisi olduğunu söyledi. Esenler Belediyesi Kültür ve Sosyal İşler Müdürlüğü tarafından düzenlenen Yunus Emre Anma Programı, Dr. Kadir Topbaş Kültür Sanat Merkezi'nde yapıldı. Çok sayıda Esenlerlinin katıldığı programa konuk olan İlahiyatçı Prof. Dr. Emin Işık, Yunus Emre'yi anlattı. 
	Yunus Emre'nin bir İslam mutasavvıfı ve bir veli olduğuna dikkat çeken Işık, "Yunus Emre'nin tekkesi, tarikatı, müritleri olmadan Hak’tan yana, sevgiden ve hoşgörüden yana bir anlayış içerisindeydi. O yüzden Yunus Emre, bugün de romancılarımıza, şairlerimize, tiyatro yazarlarımıza, bestecilerimize ilham kaynağı oluyor" diye konuştu. 

	 “YUNUS EMRE BİR İSLAM VELİSİDİR”  
	Prof. Dr. Emin Işık, Yunus Emre’nin tasavvuf eğitiminde sevgiye ağırlık veren bir yol geliştirdiğini ifade ederek, "O, Türk halkını inceden inceye sevgi ve hoşgörü yolunda gerçeklik kaynağına akıtıp, tasavvufun en üst kademelerine kadar çıkmış bir İslâm velisidir. Yunus Emre, gerçeğe ulaşmada ana metot olarak sevgiyi kullanmıştır. Bütün gerçeklerin temeli olarak da sevgiyi almıştır.. O, Allah'ı ve Allah'ın yarattığı her şeyi sever. Allah'ın birliğine inanmış ve hiçbir varlığı, hiçbir olayı, hiçbir inancı, hiçbir insanı Allah'ın birliği dışında tutmamıştır. İşte Yunus Emre'nin sevgisi, hoşgörüsü buradan gelir. Onu başka kaynaklara, başka akımlara çekmek hoşgörüyle karşılanabilir, ama doğru değildir” dedi. 
	Yunus Emre Anma Programı, Emin Işık’ın konuşmasının ardından Gülniyaz Musiki Topluluğu'nun verdiği konserle son buldu.  
