
	Palandöken İlçe Milli Eğitim Müdürlüğü ile Palandöken Belediyesinin ortaklaşa düzenledikleri “Kitap Okumak Gelecektir-10 Bin Öğrenci Geleceği İçin Okuyor” adlı etkinlik kapsamında 11 bin ilköğretim okulu öğrencisi stadyumda aynı anda 40 dakika kitap okuyarak bir dünya rekoruna imza attı. 

	Erzurum genelindeki tüm ilköğretim okullarından katılım sağlayan öğrenciler, servis araçlarıyla stadyuma taşındılar. Kazım Karabekir Stadyumu’nda 11 bin öğrenci, öğretmenleri nezaretinde 40 dakika kitap okuyarak etkinliği gerçekleştirdiler. Aynı zamanda da “Stadyumda en fazla sayıda ilköğretim öğrencisinin katılımıyla kitap okuma” dünya rekorunun kırılmasını sağladılar. 

	Palandöken İlçe Milli Eğitim Müdürlüğü Şube Müdürü Cemal Almaz, “Bugün stadyumda bir dünya rekoruna imza attık. Daha önceden Şanlıurfa Siverek’te açık alanda yapılan bir etkinlikte kitap okuma Türkiye rekoru bulunuyordu sanırım. Biz stadyumda sadece ilköğretim öğrencilerinin katılımıyla kitap okuma dünya rekoruna imza attık. Palandöken İlçe Milli Eğitim Müdürlüğü ve Palandöken Belediyesi işbirliğiyle bu etkinliği gerçekleştirdik. Amacımız ‘Kitap Okumak Gelecektir 10 Bin Öğrenci Geleceği İçin Okuyor’ sloganıyla çocuklarımıza kitap sevgisini aşılamaktır” dedi. 
