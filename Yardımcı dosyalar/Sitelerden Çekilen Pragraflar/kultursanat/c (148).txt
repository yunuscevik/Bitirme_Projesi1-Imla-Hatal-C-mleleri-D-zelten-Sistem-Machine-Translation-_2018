			73 yaşında hayata veda eden Başar Sabuncu  için ilk tören 10.30’da sanat yaşamı boyunca tiyatro oyunlarının oynandığı Muhsin Ertuğrul Sahnesi’nde düzenlendi. Törene usta yönetmenin eşi Candan Sabuncu, sanatçı dostları Müjde Ar , Orhan Alkaya, Defne Halman, Engin Alkan, Macit Koper, Aslı Öngören, Dilek Türker gibi isimlerin yanı sıra İstanbul Büyükşehir Belediyesi Şehir Tiyatroları Genel Sanat Yönetmeni Erhan Yazıcıoğlu , CHP Genel Başkan Yardımcısı Ercan Karakaş ve çok sayıda tiyatro ve sinema sanatçısı katıldı. Candan Sabuncu, Türk bayrağına sarılı tabutun önünde taziyeleri kabul etti.   EŞİ ’HOŞÇAKAL’ DİYEREK VEDA ETTİ   Törende bir konuşma yapan Candan Sabuncu, "Başar ile 1975’te ilk kez şehir tiyatrolarında karşılaştık. Hiç büyümeyen bu akıllı, coşkulu çocuğa çok şey borçlu olduğumu düşünüyorum. Her gün parlak yeni, hayal edilemez bir düşler dünyasına gidiyoruz. Biz bu dünyada seyircimizi de bizi bekleyen herkesi de değişebilir birçok şeyi göstermeye çalışıyoruz. Bundan sonra genç arkadaşlarımızın yeni düşlerinin, kuracakları yeni dünyaların sürmesini diliyorum" dedi. Sabuncu, konuşmasının sonunda eşine ’hoşçakal’ diyerek veda etti. 
 "MUHSİN BEY İLE ÇOK BENZEŞTİRİYORUM"   Başar Sabuncu’nun sanatçı dostları da törende birer veda konuşması yaptılar. Şehir Tiyatroları Genel Sanat Yönetmeni Erhan Yazıcıoğlu, Başar Sabuncu’nun öğrencilerinden biri olduğunu belirterek, ondan çok şey öğrendiğini söyledi.  Yazıcıoğlu, "Sinema ve tiyatro dünyasının en özgür ruhlarından birisini Başar ağabeyimi bu sahneden uğurluyorum. Onun sayesinde tiyatroda çok şey öğrendim. Muhsin Bey ile çok benzeştiriyorum. En önemli tarafı sinemaya da gönül vermişti. Ancak gönlünde yatan aslan sadece tiyatroydu. O özgür ruh, tiyatronun, emekçilerin yanındaki yerini alıyor. Ruhu şad olsun" diye konuştu. 
 
 MÜJDE AR: BANA HAKKINI HELAL ETMESİNİ İSTİYORUM   Müjde Ar ise Başar Sabuncu’nun Türk sineması için de büyük bir armağan olduğunu kaydetti.  Ar, "İşini sadece iyi yapmak için yapardı, birilerine kendini beğendirmek kendini sevdirmek gibi bir çabası hiç olmadı. Sadece inandığı işleri yaptı. Birlikte ’Kupa Kızı’, ’Asılacak kadın’, ’Kaçamak’ ve ’Yolcu’ filmlerini yaptık. Ondan çok şey öğrendim. 30 yılı aşkın dostluğumuzda birbirimizi hiç kırmadık. Bana hakkını helal etmesini istiyorum, umarım etmiştir" diye konuştu.   CENAZE NAMAZI TEŞVİKİYE CAMİİ’NDE KILINDI    Veda konuşmalarının ardından ünlü yönetmenin sanatçı dostları Türk bayrağına sarılı tabutun önünde saygı geçişi yaptılar. Buradan alkışlarla uğurlanan Başar Sabuncu’nun cenazesi daha sonra Teşvikiye Camii’ne getirildi. Buradaki cenaze törenine tiyatro ve sinema sanatçıları Nur Sürer, Menderes Samancılar, İzzet Günay, Cihat Tamer gibi isimler ile çok sayıda seveni katıldı. Cuma namazına müteakip kılınan cenaze namazının ardından Başar Sabuncu’nun naaşı götürüldüğü Edirnekapı Mezarlığı’na defnedildi.  
 DHA  			
				
					