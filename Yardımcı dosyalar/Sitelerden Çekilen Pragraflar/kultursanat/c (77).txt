
	Avrupa Festivaller Birliği’nin geliştirdiği EFFE-“Avrupa için Festivaller, Festivaller için Avrupa” projesi kapsamında Devlet Tiyatroları başvurduğu Antalya Uluslararası Tiyatro Festivali ve Uluslararası Adana Tiyatro Festivali ile Kalite Belgesi’ne layık görüldü. 

	Devlet Tiyatroları Genel Sanat Yönetmeni Necat Birecik, “Devlet Tiyatrosu 1949 yılından bu yana biriktirdiği mesleki deneyim ve yaratıcı unsurları artık dünya ölçeğinde bir başarıya taşıdığını ifade ederek; ‘Türk Tiyatrosu’nun lokomotifi sayılabilecek Devlet Tiyatrosu; Türkiye’nin her bölgesinde gerçekleştirdiği uluslararası festivallerle marka kalitesini her geçen gün geliştiriyor. Bu başarı Devlet Tiyatrosu’nun samimi emeğinin ve seyircisine duyduğu saygının bir sonucudur” dedi. 

	Binlerce başvurunun yapıldığı projede ulusal uzmanlar ve uluslararası jüri üyelerinin değerlendirmeleri sonucunda 31 ülkeden 761 festival kalite belgesi almaya hak kazandı. Avrupa Komisyonu ve Avrupa Parlamentosu’nun katkılarıyla hazırlanan ve değerlendirme aşamasında sanata bağlılık, toplumsal katılım, uluslararası ve evrensel bakış açısı kriterlerinin arandığı projede; yeni bir uluslararası festival platformu oluşturmak, vatandaşlar ve profesyonellerin festivallere kolayca erişim sağlayabilmeleri amaçlanıyor. 

	Projeyle sanata, topluma ve Avrupa değerlerine derinden bağlı festivaller arasında bağlantı kurulurken, dünya çapındaki seyircilerin seçilen festivallere yönelik en doğru ve güncel bilgiye kolayca ulaşması sağlanıyor. 
