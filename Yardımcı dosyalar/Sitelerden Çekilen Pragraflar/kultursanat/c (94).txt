
	Aşık Mahzuni Şerif, 13. ölüm yıldönümünde Selçuk ilçesinde bir programla anıldı. İzmir Büyükşehir Belediyesi Selçuk Kültür Evi'nde (cem evi) düzenlenen törene, vatandaşlar ilgi gösterdi. Duygu dolu anların yaşandığı gecede, sanatçının unutulmaz türküleri bir ağızdan seslendirildi. Gecede, ünlü ozanın kendi ağzından anlattığı hayat hikayesi katılımcıları duygulandırdı. 

	Şiirlerin okunduğu anma programında, yerel sanatçılar Gizem Günay, Ömer Faruk Güvercin ve Özgür Kama da sahneye çıktı. Aşık Mahzuni Şerif'in dillerden düşmeyen türkülerini seslendiren yerel sanatçılar, katılımcılar tarafından alkış aldı. 

	Alevi Kültür Dernekleri Selçuk Şubesi Başkanı Düzgün Çelik, gece yaptığı konuşmada, ozanların yaşadığı toplumun sorunlarını dile getiren aydınlar olduğunu, Aşık Mahzuni Şerif'in de bunlardan biri olduğunu söyledi. 

	Sanatçının yaşadığı sorunlara dikkat çeken Çelik, "Aşık Mahzuni Şerif yaşadığı dönemde emperyalizme karşı durmuş, toplumun sorunlarına ışık tutmuş bir ozan. Bugün bu toprağın sesini, bu toprağın duygularını sesleriyle yüreğimize nakşettiğimiz büyük bir üstadı anıyoruz. Bu toprağın yetiştirdiği insanı, bu toprağın çocukları anlasın istiyoruz. Çünkü biz, Aşık Mahzunileri, Aşık Veyselleri kaybettiğimizde yenilerini bulamıyoruz" dedi. 

	Alevi Kültür Dernekleri Selçuk Şubesi tarafından İzmir Büyükşehir Belediyesi Selçuk Kültür Evi'nde düzenlenen anma etkinliğine, CHP Selçuk İlçe Örgütü, Vatan Partisi Selçuk İlçe Örgütü, Eğitim-Sen Selçuk Temsilciliği, Çağdaş Yaşamı Destekleme Derneği Selçuk Şubesi üyeleri, çok sayıda Alevi vatandaş katıldı.  

	NİLÜFER ÖZTÜRK SİLAY   
