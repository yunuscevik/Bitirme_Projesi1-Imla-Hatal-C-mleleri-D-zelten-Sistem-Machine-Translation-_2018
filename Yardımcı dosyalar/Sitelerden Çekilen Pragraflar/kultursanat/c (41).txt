
	"Yeni bir şey yaratmak istiyorsan mutlaka eski olanı kullan" anlayışı ile yapıtlar veren bestecinin, Münih yakınlarındaki bir manastırda bulunan 200 kadar şiir ve şarkıdan esinlenerek oluşturduğu eser, 13 ve 17 Haziran tarihlerinde Haşim İşcan Kültür Merkezi’nde Antalyalı sanatseverlerin karşısında olacak. 

	Carl Orff’un Trionfi (Zaferler) üçlemesinin ilk eseri olan Carmina Burana , ilginç Latince metinlere dayanıyor. Eserin ilk bölümünde doğa ve aşk konuları güçlü bir şekilde izleyiciyi aktarılırken, meyhanede geçen ikinci bölümün sonrasında üçüncü bölümün temasını ise sevgi oluşturuyor. 

	Dünyada ilk kez 1937 yılında sahnelenen ve Rönesans döneminden de etkiler taşıyan Carmina Burana, orkestra , koro ve solistlerden oluşan geniş kadrosuyla en etkileyici eserler arasında yer alıyor. 

	Orkestra , solist ve korodan oluşan 120 kişilik kadroyla seslendirilecek olan eserde, Türkiye’nin en iyi orkestraları arasında gösterilen ANTDOB Orkestrası’nı Şef Hakan Kalkan yönetiyor. 52 kişilik koronun sahne alacağı gecenin koro çalışmaları ise Mahir Seyrek tarafından yapıldı. Eserde Antalya Devlet Opera ve Balesi’nin güçlü solistleri soprano Nurdan K. Aydın, tenor Devrim Demirel ve bariton Serhat Konukman sahne alacak.  
