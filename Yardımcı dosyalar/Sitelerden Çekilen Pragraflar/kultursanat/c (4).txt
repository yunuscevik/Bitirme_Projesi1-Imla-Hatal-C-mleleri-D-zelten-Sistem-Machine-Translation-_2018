 							
							
							
													
                      	1951 yazı... Kırşehir Şilebi Hamburg limanına yanaştığında geminin telsizcisi Ahmet Müfit, limanda çıktığı gezintide Alman kızı Heike'yi görüyor. Ne oluyorsa ondan sonra oluyor zaten. Bitmek bilmez, dozu hiç düşmez bir macera başlıyor. Ahmet kaptığı gibi kızı gemiye bindirip İstanbul 'a götürmek istiyor ama Heike'nin annesi henüz reşit olmayan kızını deniz polisinin eliyle zorla eve döndürüyor. İşte bundan sonrası Ahmet'in Heike'yi bulacak, ona yakın duracak diye atıldığı bin türlü macera... Box maçları yapıp barlarda çalışmadığı, kavgalara karışıp vurulmadığı, içki ve sigara kaçakçılığı işine bulaşıp yargılanmadığı ya da peşine taktığı örgüt yüzünden ölümle burun buruna gelmediği kalmıyor Ahmet'in...  Tarihi fonuna İkinci Dünya Savaşı sonrası yaralarını sarmaya çalışan Almanyayı alan, merkezinde ise ana kahramanının aşkı peşinde koşarken hayatını değişip dönüştüren serüvenini koyan bir roman, Ahmet Müfit. Yani hem tarih hem aşk hem de macera var içinde. İlginç yanı ise, 35 yıllık gazetecilik yaşamından sonra bir seyahate çıkmaya karar veren Cem Arda'nın kendine rota belirlemek için internette gezindiği sırada, Alman gazetelerinin arşivlerinde bulduğu gerçek kişi ve olayları anlatıyor olması. Destek Yayınları'ndan çıkan Ahmet Müfit, macera ve aşk romanlarını sevip, tarihi sosa da hayır diyemeyecek okurlara tavsiyemiz...   [Ahmet Müfit / Cem Arda / Destek Yayınları / Roman]     						
						
							
												
