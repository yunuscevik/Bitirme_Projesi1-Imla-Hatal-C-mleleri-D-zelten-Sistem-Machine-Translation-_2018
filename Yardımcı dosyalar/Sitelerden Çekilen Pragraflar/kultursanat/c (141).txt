			 HT CUMARTESİ / Selin ÖZAVCI     KONSER   Önümüzdeki yıllarda adını büyük ihtimalle çok sık duyacağımız genç flütçümüz Bengisu Kömürcü, “İstanbul Müzik Festivali Genç Solistini Arıyor” projesi kapsamında Mimar Sinan Güzel Sanatlar Üniversitesi İstanbul Devlet Konservatuvarı lise ve lisans öğrencilerinden oluşan senfoni orkestrasıyla sahnede. Konser 21.00’de Kadıköy Süreyya Operası’nda. İstanbul Müzik Festivali Hafta Sonu Klasikleri serisinde “Avusturya’dan müzikâl bir sansasyon” olarak tanımlanan Minetti Quartet, Avusturya Kültür Ofisi’nin ihtişamlı ağaçlarının gölgesinde, saat 10.30’da konser verecek.  Reggae müziğinin Türkiye’deki başarılı temsilcilerinden Sattas, 22.00’den sonra Beyoğlu Hayal Kahvesi’nde...  Redd, bu akşam Bronx Pi Sahne’de.  Üç Deniz grubunun, Balkanlar’dan Ortadoğu’ya halk müziklerinden örnekler icra edeceği konser 21.30’da Tiyatro Karakutu sahnesinde.  Arda Gülyan, sevilen projesiyle 22.00 itibarıyla Living Room sahnesinde...   Rock grubu Mavi Sakal’ın bir dönem solistliğini yapan Genç Osman, kendine özgü ve bol melankoli içeren hikâyelerini bir araya topladığı ilk solo albümü “Gökyüzü Masmavi”den şarkılarla 22.00’de Sokak Sahne’de.    ANKARA   Model, 20.00’de Armada AVM sahnesinde olacak.   İZMİR   Macaristan’ın en ünlü topluluklarından Franz Liszt Oda Orkestrası ve Türkiye’nin başarılı triosu Arkas Trio, 21.30’da Celsus Kütüphanesi’nde konser verecek.    BODRUM   Cennet Koyu’nun etkileyici doğasında misafirlerine konfor, huzur ve eğlenceyi bir arada sunan JuJu, ikonik DJ Stéphane Pompougnac’ı ağırlayacak. Fransız DJ, keyifli bir plaj gününü eğlenceli bir partiye dönüştürecek.   21.06.2015   Akasya AVM’nin özel indirimler, tanıtımlar ve sürprizlerle dolu etkinliği Gün Dönümü’ne; Şef Hakan Şensoy yönetimindeki 45 kişilik Filarmoni İstanbul Orkestrası konseri eşlik edecek.    22.06.2015   Modern zamanların en büyük viyolacısı kabul edilen Yuri Bashmet ile genç piyanist Daniil Trifonov’u aynı sahnede buluşturan iki solistli konser Moskova Solistleri, 21.00’de Aya İrini Müzesi’nde gerçekleşecek.   21.06.2015    KUŞADASI     Pop müziğin sevilen isimlerinden Ece Seçkin, 21 Haziran saat 17.00’de Lite Nite Beach Club sahnesinde olacak.    İZMİR   Ahmed Adnan Saygun Sanat Merkezi, 21.30’da Fransız şef Michel Laplenie ve yönetimindeki Sagittarius Vokal Topluluğu ile soprano Çimen Seymen’in 20. yüzyılın Fransız ve Türk bestecilerinin eserlerini yorumlayacağı konserine ev sahipliği yapacak.    23.06.2015   Müzisyenliğinin derinliği ve sahne hâkimiyetiyle dinleyicisini büyülemeyi başaran mezzosoprano Magdalena Kožená, şef Emmanuelle Haïm ve topluluğu Le Concert d’Astrée ile Fransız barok müziğinin zirvesi sayılan yapıtların seslendirileceği konserle, 21.00’de Aya İrini Müzesi’nde.  Pop müziğin süperstarı Ajda Pekkan, Vodafone Smart 6 Harbiye Açıkhava Konserleri kapsamında 21.30’da Harbiye Cemil Topuzlu Açıkhava Sahnesi’nde olacak. 24.06.2015 n Harbiye Cemil Topuzlu Açıkhava Sahnesi, Vodafone Smart 6 Harbiye Açıkhava Konserleri kapsamında 21.30’da MFÖ konserine ev sahipliği yapacak.  Berrak, detaylı ve renkli icralarıyla romantik repertuvarın en iyi yorumcuları arasında gösterilen Deutsche Kammerphilharmonie Bremen İstanbul Müzik Festivali’ne, romantik müziğin yapıtaşları sayılan Brahms’ın eserlerine adanmış iki konserle konuk oluyor. İlk konserin solisti dinleyicilerini derinden etkileyen Alman keman virtüözü Christian Tetzlaff. Konser, 21.00’de Aya İrini Müzesi’nde.  Özge Fışkın, Beyoğlu Hayal Kahvesi’nde sevenleriyle buluşmaya devam ediyor. Konser, gece yarısı itibarıyla başlıyor.  Vokalist Seda Mete, 22.00 itibarıyla Mask Live’da. n Son albümü “İyi Niyetli Bir Gün”den şarkılarını seslendirecek olan Gece, 22.30’da Beyoğlu Hayal Kahvesi’nde...    ANKARA   Passage Pub sahnesi, 21.00’de alternatif müziğin sevilen isimlerinden Ars Longa’nın konserine ev sahipliği yapacak. ANTALYA n Club Inferno Kemer, 22.30’dan sonra eğlenceli bir geceye ev sahipliği yapacak. Sahnede DJ Meg olacak.   25.06.2015   Pop müziğin yıllara meydan okuyan isimlerinden Ayşegül Aldinç, 22.00’den itibaren Deniz Restaurant & Bar’da...  43. İstanbul Müzik Festivali yerleşik konuk orkestrası Deutsche Kammerphilharmonie Bremen, Almanya’dan çıkmış en büyük piyanistlerden Lars Vogt ile güçlerini birleştiriyor. 20.00’de Lütfi Kırdar Anadolu Auditorium’da gerçekleşecek konser öncesinde sahnede Barış için Müzik Orkestrası olacak.  Bülent Ortaçgil ve Birsen Tezer, Vodafone Smart 6 Harbiye Açıkhava Konserleri kapsamında 21.30’da Harbiye Cemil Topuzlu Açıkhava Sahnesi’nde olacak.  Tiyatro, müzik ve dans dünyasının genç yeteneklerini bünyesinde toplayan Kazan Dairesi, Beyaz Perdeden Sahneye konserinin ikincisiyle Moda Sahnesi’nde. Hair, Cats, Grease, Chicago, The Phantom of the Opera, Sweet Charity, Notre Dame de Paris gibi kült müzikallerin sevilen parçalarının, yerli ve yabancı filmlerle akıllara kazınan şarkılarla renklendirildiği konser 21.00’de.  Fusion, funk ve cazın ‘çalınmayanlarını çalan’ grup olarak tanımlanan OCT: Back in Business konseri 23.15’te Nublu istanbul’da.    ANKARA   Rock müziğin popüler isimlerinden Zakkum, 22.00’den sonra IF Performance Hall sahnesinde bir konser verecek.    İZMİR   İtalya Yansımaları Consonus Ensemble, 25 Haziran’da klasik müzikseverlerle buluşacak. Konser 21.30’da Efes Celcus Kütüphanesi’nde. 26.06.2015 n Dünya çapındaki kitlelerini heyecanlandırmaya başladıktan 16 yıl sonra 2014-2015 dünya turnesiyle sevenlerine elveda demeye hazırlanan efsane grup Buena Vista Social Club, veda turu bitmeden; Omara Portuondo, Eliades Ochoa, Guajiro Mirabal, Barbarito Torres, Jesus ‘Aguaje’ Ramos ile birlikte Harbiye Cemil Topuzlu Açıkhava Sahnesi’nde bir konser verecek.  İki yıldız solist Arabella Steinbacher ve Maxim Rysanov 17 yıl aradan sonra yeniden İstanbul’a konuk olan Lozan Oda Orkestrası ile birlikte tamamen Mozart’a ayrılmış bir konserde bir arada. İstanbul Müzik Festivali kapsamında gerçekleşecek konser 21.30’da Aya İrini Müzesi’nde.  Beyoğlu Hayal Kahvesi sahnesi 22.30’dan sonra sevilen rock müzik grubu Adamlar konserine ev sahipliği yapacak.  “İyi bir şey yap izi kalsın” şiarıyla dokunduğu kulakları ısırmamaya özen gösteren Raba Di Babba, 22.00’den sonra Living Room sahnesinde olacak.    ANTALYA   DJ ve prodüktör Hüseyin Karadayı, 22.30 itibarıyla Club Inferno Kemer’de hayranlarını coşturacak.   FESTİVAL   İstanbul Kültür Sanat Vakfı (İKSV) tarafından bu sene 22.’si gerçekleşecek olan İstanbul Caz Festivali 27 Haziran–15 Temmuz tarihleri arasında takip edilebilecek. Festival programını detaylıca inceleyip biletleri şimdiden edinmeli...   Festival anlayışını büyük şehirlerden güneş-deniz-kum üçgenine taşıyan SunSplash, 22-28 Haziran’da Bodrum Aspat Koyu’nda düzenleniyor. İzleyicilerine 7 gün boyunca; müzik, büyüleyici bir lokasyon, el değmemiş özel bir plaj, yoga ve çeşitli atölyeler, çocuk aktivite alanı KidSplash, kamping alanı, gurme yiyecek içecek stantları ve fazlasını sunuyor. SunSplash, farklı müzik türlerini yine aynı sahnede bir araya getiriyor: Bu yıl soul ve R&B sanatçısı Andrew Ashong, disko efsanesi Sadar Bahar, elektronik müzik dünyasında son dönemin en etkileyici isimlerinden biri olan Romare, Daudi Matsiko ve ismi artık festivalle birlikte anılan Gilles Peterson konuk oluyor.  Bozcaada’da bugüne kadar düzenlenen en geniş kapsamlı etkinlik olan, MercedesBenz Go Bozcaada Festivali 23-28 Haziran tarihleri arasında düzenlenecek. Festivalde Avrupa’nın en iyi kiteboard sporcularını buluşturacak olan Mercedes-Benz Kiteboard Avrupa Şampiyonası da takip edilebilecek. Yanı sıra Bozcaada Freestyle Open, Vestel Bozcaada Bisiklet Turu, Sup Race, Bozcaada 10K Koşusu etkinlikleriyle; gündüz kumsal partileri, DJ performansları, akşamları ise canlı performanslar gerçekleşecek.   SERGİ    Sanatı günlük hayatımıza dahil eden, kent hayatına estetik çözümler öneren Şeli Art Project kapsamında açılan sergiler, “Her Yerde Sanat” sloganıyla kent hayatını zenginleştirmeye devam ediyor. Kasım Adıgüzel, Atila Aktürk, Ramazan Altundağ, Andy Cano,Tülin Erkal, İlker Kayalı, Gülay Yüksel’in katılımıyla gerçekleşen Ben Küçükken Düş Görürdüm başlıklı sergi, Şeli Art Project çatısı altında, 9 Eylül’e kadar Vino Steak House’da görülebilir.  The Berlin-Istanbul Quarter Sanatçı Platformu Borders and Boundaries sergisiyle Mixer’de... Aylin Yavuz, George Demir, Enrico Bertelli, Arda Yorgancılar, Mary Moon, Candaş Şişman ve Viktoria Ikonen’in yer aldığı karma sergide fotoğraf, desen, resim, video yerleştirme gibi birçok farklı disiplinden işler bir araya geliyor.   ÇOCUKLAR İÇİN   Yarın Babalar Günü. Babanıza unutulmaz bir yolculuk hediye etmek ister misiniz? Ulusal ve uluslararası platformda koleksiyon tutkunlarını ağırlamaya başlayan KEY Museum, 21 Haziran günü tüm babalara kapılarını açıyor. KEY Museum’da çocuklarıyla birlikte vakit geçirmek isteyen babalar, giriş ücretinin yarısını ödeyerek müzeyi ziyaret etme imkânı yakalayacak. Müze, 1886 yılında üretilen ilk otomobil, 1885 üretimi ilk motosiklet gibi otomobil dünyasının kıymetli parçalarına ev sahipliği yapıyor.  KidZania, çocuklar ve babalarına güzel sürprizler hazırlamış. Babalar Günü’nde tüm babaları ücretsiz ağırlıyor.  KidzMondo’da 20-21 Haziran tarihlerinde tüm babalara ve dedelere ücretsiz giriş hediye.  DC Comics’in en sevilen Justice League kahramanları 12 Temmuz’a kadar her hafta sonu Kanyon’a konuk olacak. Çocuklar hem en sevdikleri kahramanlarla buluşacak hem de eğlencenin tadına varacak. Flash, Batman, Superman, Wonder Women ve Green Lantern küçük misafirlerini süper kahramanların dünyasına fantastik bir yolculuğa çıkaracak.    YEME-İÇME   Karaköy’de yeni açılan ve müdavim mekân olmaya aday bir adres, On Off... Sabah 9.00’da kahvaltı servisiyle güne başlayıp gece 02.00’ye kadar hizmet veren mekânın mutfağı “dünya mutfağı” olarak hazırlanmış. Lezzetleri kadar sunumlarıyla da dikkat çeken yemekler, On Off imzalı kokteyllerle tamamlanmış. Özellikle kahvaltıları, etleri ve salatalarıyla iddialı olan mekân; misafirlerine hem güzel bir ortam hem keyifli müzik hem de lezzetli yemekleri bir arada sunuyor.  Geçtiğimiz yıl Alaçatı’nın yeni fine-dining restoranı olarak kapılarını açan ve isminden çokça söz ettiren Fava Meze-Balık, bu yaz da Alaçatı akşamlarının vazgeçilmezlerinden olacağa benziyor. Mekân, 165 yıllık iki ayrı Rum evinin ortasına konumlanan ve Alaçatı’nın en özel bahçelerinden birine sahip. Fava’nın lezzetleri Türkiye’nin dört bir yanından gelen malzemeler, detaylı araştırmalar sonucunda geçmişten günümüze taşınan reçeteler, bahçesinde yetiştirdiği sebzelerin ve taze deniz ürünlerinin bütününden oluşuyor.     YAZLIK   Bodrum Yalıkavak Yarımadası’ndaki en nadide koylardan biri olan Tilkicik Koyu’nda denize sıfır konumuyla dikkat çeken Mare Suites, şık tasarımı ve lüks odalarıyla ayrıcalıklı tatil isteyenlerin yeni adresi olacak. Sabahları açık büfe kahvaltı sunan restoranı, akşam yemeklerinde ise dünya mutfağından lezzetlerin yer aldığı özel mönüsüyle misafirlerinin damak tadını şenlendiriyor. Fitness, hamam, sauna, buhar odaları ve SPA’sıyla sakinlik; su sporları merkeziyle ise hareket arayanlara seçenekler sunuyor.   Her sezon olduğu gibi Kafe Pi Beach Club bu yaz da Çeşme’nin en gözde mekânlarından biri olacak. Leziz kokteylleri ve nefis müzik seçkisiyle, Kafe Pi Beach Club yenilenen konseptiyle konuklarını ağırlamak için hazır. Taze ve doyurucu yaz meyvelerinden ilham alan Kafe Pi Beach Club, yaz boyunca her güne özel olarak hazırlanan meyve kokteylleri ve meyve standıyla karşınızda. Hafta sonları 16.00 20.00 saatleri arasında DJ ve perküsyonla şenlenen mekânda Ozan Çolakoğlu, Cihan Mare Suites Kula, Emrah İş, Doğuş Cabakcor ve Ege Çubukçu with XXL gibi isimler de DJ setinde olacak.  Aqua Club Dolphin, İstanbullulara İstanbul’da tatil köyü konforu sunuyor... Şehrin en büyük su parkı olan Aqua Dolphin’de, 4 büyük havuz, çocuk ve aile havuzu, 2 bar, yamaç kaydırağı gibi, ailece bir tatilden beklenebilecek imkânlar yer alıyor.   VİZYON    Yıllar sonra bir tatil ‘Dedemle Bu Yaz’    Rose Bosch’un yönetip Jean Reno, Anna Galiena, Chloe Jouannet ve Hugo Dessioux’un rol aldığı Dedemle Bu Yaz, Lea, Adrien ve küçük kardeşleri Theo’nun, seneler öncesinde yaşanmış bir tartışma nedeniyle hiç görmedikleri dedeleri Paul’ü ziyaretlerinin hikâyesi... Ne var ki bu ziyaret hiç de bekledikleri tatile dönüşmez. Çünkü anne ve babaları boşanmanın eşiğindedir ve babaları evi terk etmek üzeredir. Bu olaylar sonrası her birinin tatili başka bir kaosa doğru sürüklenmeye başlar.    ‘Kabile’de aşk ve nefret için sese ihtiyaç yok    Miroslav Slaboshpitsky’nin yönetip Grigoriy Fesenko, Yana Novikova, Rosa Babiy ve Alexander Dsiadevich’in rol aldığı Kabile’de, işaret dili konuşuluyor. Altyazı yok, seslendirme yok! Zaten aşk ve nefreti anlamak için sese ihtiyacımız yok... Seyirciyi iki saatliğine bambaşka bir dünyaya sokan film Ukrayna’da sağır ve dilsiz okulunda yatılı okuyan bir gencin başına gelenleri anlatıyor ve senenin en çok ilgi gören filmlerinden biri olarak dikkat çekiyor.    Bitmek bilmeyen ‘Ölümcül Takip’    James McTeigue’nin yönetip Milla Jovovich, Pierce Brosnan, Dylan McDermott’un rol aldığı Ölümcül Takip, Londra’daki ABD Büyükelçiliği’nde çalışan Kate Abbott’ın önceden fark ettiği bir güvenlik ihlalini amirlerine anlatmaya çalışırken kıl payı kurtulduğu bir bombalı saldırı ile başlıyor. Sonrasında olup biten her şey onun üzerine yıkılırken; o da bir taraftan hayatta kalma mücadelesi veriyor...    ‘Hayatımın Şarkısı’ yeni başlıyor    Eric Lartigau’nun yönetip Karin Viard, François Damiens, Eric Elmosnino ve Louane Emera’nın rol aldığı Hayatımın Şarkısı, ailesinde işiten tek kişi olan Paula’nın hikâyesi...Ailesinin iletişiminde rolü olan Paula onlara destek olmakla karşısına çıkan fırsatı değerlendirmek arasında kalır.    			
				
					