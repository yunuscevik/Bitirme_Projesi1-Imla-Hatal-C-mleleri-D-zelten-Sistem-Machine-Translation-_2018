
	İstanbul Meydan Sahnesi oyuncuları, İzmir'de Aliağa Belediyesi Ramazan Sohbetleri'ne konuk oldu. Usta oyuncu Atilla Arcan'ın moderatörlüğünde yapılan söyleşiye tiyatro oyuncuları; Necmi Yapıcı, Ceyhun Fersoy, Ufuk Yapıcı ve Cem Aksakal konuşmacı olarak katıldı. Söyleşide Türk tiyatrosunu değerlendiren deneyimli oyuncu Necmi Yapıcı, 'son dönemde popülaritesi artan, dizi sektörü tiyatroyu olumsuz etkiliyor mu?' sorusuna şu yanıtı verdi: "İnsanlar artık tiyatroya giderken, oyunda televizyonda gördükleri oyuncuları izlemek istiyor. Afişe dizilerde oynayan oyuncuları koyduğunuz zaman seyirci oyuna daha fazla ilgi gösteriyor. Bu anlamda dizi ve tiyatrolar birbirini destekliyor. Tiyatro oyuncusu dizi yapmak zorunda, sadece tiyatro yaparsak aç kalırız." 

	 "ÖZEL TİYATROLARA DEVLET DESTEĞİ YETERSİZ"  
	Tiyatronun Türkiye'de yeterince desteklenmediğini savunan Yapıcı, "Türk tiyatrosunda çok iyi işler yapılıyor. Ancak tiyatroya yapılan devlet desteğinin yetersiz olduğuna inanıyorum. Bunun yanı sıra toplumunda tiyatroya olan ilgisinin zayıf olduğunu düşünüyorum. Bir düşünsenize; futbol maçlarına 50 bin kişi gidiyor ama biz tiyatrocular 50 bin kişiye ulaşabilmek için çok uğraşıyoruz. Yabancı ülkelerde tiyatro oyunları için biletler bir yıl öncesinden tükenebiliyor. Türkiye'de tiyatro yapmak gerçekten çok zor. Gişeden bilet satışı yapmak çok zor. Toplu satışlarla ayakta durmaya çalışıyoruz" diye konuştu. 

	 "YENİ PROJEYLE SEYİRCİ KARŞISINA ÇIKACAĞIZ"  
	Önümüzdeki sezon yeni bir proje ile seyirci karşısına çıkacakları müjdesini veren Yapıcı, "Pijamalı Adamlar oyununu ben yazdım. Bu yaz bir oyun daha yazmak istiyorum. Bir kabare daha yazabilirim. Eğer bitirebilirsem önümüzdeki sezon yeni bir proje ile seyirci karşısına çıkacağız" ifadelerini kullandı.  

	 TARIK DEMİR  
	  
