			 Selin PİŞKİNER /HT PAZAR  
Dünyanın önde gelen oyun  yazılım cılarından, Türkiye Dijital Oyunlar Federasyonu’nun ilk başkanı Mevlüt Dinç  ve dünyada yaklaşık 70 milyon kayıtlı oyuncusu olan, Türkiye’deki en popüler e-spor oyunu League of Legends’ın yaratıcısı olan Riot Games’in Türkiye müdürü Hasan Çolakoğlu  ile bir araya geldik. Dijital oyunların geleceğinden, Türkiye’nin e-spor potansiyelinden bahsettik.. 
 Hasan Çolakoğlu: Türkiye, Almanya’dan sonra 2. sırada  
  Türkiye’de kaç kişi oynuyor League of Legends’ı?   
Şu anda 5 milyona yakın kayıtlı kullanıcı var. Ocak 2014’te anlık küresel oyuncu datasını paylaştık. Dünyada aynı anda 7.5 milyon kişinin anlık olarak; aylık ise 60 milyon farklı oyuncunun oynadığını gördük. Nüfusa oranladığımız zaman, oyuncu sayısı açısından Türkiye, Almanya’dan sonra 2. sırada. Ayrıca Türkiye’de şu an 3 bin 350 lisanslı oyuncu var.  
 
  
 Oyuncular oyun oynayarak gelir elde edebiliyor mu peki ?   
Buna futbol gibi bakmak gerekiyor biraz. Misal olarak Danimarka’dan bir oyuncu alıyorsunuz ve milyon dolarlar veriyorsunuz ama aynı takımdaki başka bir oyuncu daha az para alıyor. Leauge of Legends’ta da sistem biraz böyle işliyor. Bu işten düzgün para kazananlar 8 takımlı profesyonel ligde oynayan oyuncular. Onun dışında ligde yer almayan takımlar, dönem dönem bağımsız turnuvalardan da belli bir miktarda ödül kazanabiliyor.  
 Özel turnuvalarda ödül olarak ne kazanıyorlar?   
300-500 lira... Bazen de donanımsal bilgisayar araçları kazanıyorlar. Fakat esas bu işten para kazanabilen oyuncu sayısı 50-100 kişi arasındadır. 
 ‘OYUNCULARIN YÜZDE 10’U KIZ’    
 Oynayanlar genç bir kitle mi?   
15-25 yaş arası; ağırlıklı olarak erkekler. Oyuncuların yüzde 10’u kız. Fakat yüzde 10 olsa da çok etkinler. Ayrıca bu işin başka bir boyutu da var. Oyuna belli bir vakit ayırdıktan sonra internet üzerinden kendi yayınınızı yapabiliyorsunuz. Eğer değişik bir anlatım tarzınız, sizi izleyenlerle güzel bir etkileşiminiz varsa özel video kanallarında fenomen haline gelebiliyorsunuz. Bu sayede oyuncular ciddi paralar kazanmaya başladı. Çünkü yayınınızı sevenler size 3-5 dolar bağış yapabiliyor. 
 League of Legends Süper Lig oyuncuları antrenmanlarını nasıl yapıyor?   
Takımlar, kulüpler tarafından kiralanan gaming house denen evlerde antrenmanlarını gerçekleştiriyor. Kore takımları günde 12-14 saat antrenman yaparken, Türk oyuncular ortalama 5 saat antrenman yapıyor. 
 Dünya ile kıyaslanınca ne durumdayız? E-spor oyuncularımız dünyada başarı elde edebilir mi ?   
Şu an çok zor, çünkü bir ciddi tecrübe farkı var. İlk kez geçen sene bir Türk takımı Dünya Kupası elemelerine katıldı ve bunun ileride çok önemli katkısı olacağını düşünüyoruz. Dünyada şu an bu işi domine eden, Kore ve Çin. Fakat Kore’de hane başına internet kullanım oranı yüzde 98 iken Türkiye’de yüzde 48 civarında. Türkiye’nin başka bir avantajı var: Dünyada ilk olarak devlet bazında destek alan ve bakanlık tarafından tanınan e-spor oyuncuları Türkiye’de. Devletin bu konuya bakışı çok vizyoner ve ileride bunun faydalarını görceğimizi umuyorum. 
 ‘FORMULA DA SPOR KABUL EDİLİYOR!’    
 E-spor, spor mudur?   
Bir kere bu bir takım oyunu. Genelde spor olarak kabul edilmemesinin sebebi oyuncuların haraket halinde olmaması ama Formula 1 yarışlarında da pilot hareket etmiyor! Diğer sporlarla benzeşen en büyük nokta, beden koordinasyonu. Leauge of Legends’ta el, göz ve beyin koordinasyonu çok önemli. 
 'ORTAOKUL ÖNCESİ 2 SAATTEN FAZLA OYNAMAMALI'  
 Peki ebeveynler açısından ne düşünüyorsunuz?   
Çocuklarının asosyal olmasından korkan endişeli anne ve babalar var... Biz hep şunu söylüyoruz: Çocukların yaş düzeyine uygun oyunlar oynaması gerek. İlkokul çocuklarının 18 yaş üstü oyunlar oynaması ciddi zarar veriyor. Ortaokul öncesi, oynanan süre 2 saati geçmemeli. Dijital oyun oynayan öğrencilerin hayatta farklı sorumlukları olduğunu da bilmesi gerekir. Oyunların kişileri asosyal yaptığı inancına ise tamamen karşıyım, çünkü benim bu işi yapıyor olmamım, dünyanın her yerinden arkadaşlarımın olmasının sebebi bu oyunlar. Takım oyunları sosyalleşmeyi artırıyor. Çocuklar ev ortamından çıkıp bu tür etkinliklere katılarak yeni arkadaşlar ediniyor. 
 
 Mevlüt Dinç: Oyun sektörünün önemi henüz anlaşılmadı  
 Dijital oyun dünyasındaki geçmişinizden başlayalım...   
1980’li yılların başında tamamen tesadüfen gittiğim İngiltere’de tamamen tesadüfen oyun sektörüne bulaştım. Oyun sektörünün başladığı yıllardı, tüm safhalarını gördüm. 30 yıldır sürekli bir gelişim var. Onun dışında oyunların da sinema ve müzik sektöründe olduğu gibi bir trend yakalama veya oluşturma çabası var. Bu, yaratıcı sektörlerin doğal bir parçası... Oyun sektörü diğer sektörlere göre daha genç olduğu için trendler ve dinamikler tam oturmadı. Ama tam 12 yıl önce oyun sektörü sinema sektörünü geçti.  
 Türkiye dijital oyun dünyasında nerede?   
Şu an Türkiye hak ettiği yerde değil. Potansiyel çok daha büyük, çünkü 24-25 milyon civarında oyuncu var. Sektörün önemi henüz çok iyi anlaşılmış değil. Ama 2011’den sonra özellikle Türkiye Dijital Oyunlar Federasyonu da kurulunca, devletin oyuna bakışı da değişti. Bakanlıklar tarafından oyun sektörü için teşvikler verilmeye başladı. 			
				
					