
	Tokat’ın Pazar ilçesinde düzenlenen Elazığ-Tokat Kültür Buluşması etkinlikleri kapsamında Ballıca Mağarası'nda bir konser organize edildi. Elazığ Devlet Klasik Türk Müziği Korosu, ilçede vereceği konser öncesinde Ballıca Mağarası’nda düzenlenen organizasyona katıldı. Tokat Valisi Cevdet Can’ın talebi üzerine mağarada düzenlene mini konser, mağaradaki doğal akustik sayesinde ses sistemleri kullanılmadan gerçekleştirildi. 
	Tokat Valisi Cevdet Can, mağaranın doyumsuz manzarası eşliğinde düzenlenen konserin tanıtıma katkı sağlayacağını söyledi. Mağarada bir de defile yapılmasını planladıklarının ifade eden Vali Can, amaçlarının dünya harikası Ballıca Mağarası'nı tanıtarak Tokat turizmine ivme kazandırmak olduğunu belirterek, "Bu mağara hem sarkıtları hem dikitleri hem de özel sarkıtları ve dikitleriyle, soğan ve bal rengiyle, dünyadaki emsalleri içerisinde 8. harika denecek kadar mükemmel bir mağara. Ondan dolayı da biz mağaraların kalbi diyoruz. Öyle bir mağara ki yaşam burada halen devam ediyor. Hala sarkıt ve dikit oluşumları devam ediyor” dedi. 
	Elazığ Devlet Klasik Türk Müziği Korosu Şefi Kenan Çimtay, mağarada küçük bir dinleti yaptıklarını ifade ederek, “Mağaramız dünyanın en büyük mağarası ve en güzel bir şekilde Allah’ın takdir ettiği bir mağara. Ben görünce şoke oldum şahsen. Gönül ister ki her zaman gelip burada dinletiler yapalım. İnsanlar gelsinler, solistlerimiz burada tecrübe kazansınlar. Bağırsınlar, yani mağara buna müsait” diye konuştu. 
	Ballıca Mağarası'ndaki mini konser sonrasında mağaranın girişinde kurulan sahnede Elazığ Devlet Klasik Türk Müziği Korosu tarafından halka açık konser düzenlendi. Konseri başta Vali Cevdet Can olmak üzere Garnizon Komutanı Tuğgeneral Hacı İlbaş, Cumhuriyet Başssavcısı Semih Akgün, Pazar Belediye Başkanı Şerafettin Pervanlar, İl Kültür ve Turizm Müdürü Abdurrahman Akyüz ve davetliler izledi.   

	 NURHAN İÇMEZ  
	  
