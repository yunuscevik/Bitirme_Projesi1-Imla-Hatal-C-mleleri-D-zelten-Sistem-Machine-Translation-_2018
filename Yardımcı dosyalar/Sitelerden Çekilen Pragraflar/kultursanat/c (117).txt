
	Müze yetkililerinden alınan bilgiye göre, basına yansıyan fotoğraflar, yaklaşık 7-8 bölümden oluşan mozaiklerin yeniden yerleştirilmesinin ikinci veya üçüncü aşamasında çekilenlerden oluşuyor. Müze yetkilileri bu durumu, kötü niyetli kişilerin bilinçli olarak basına yanlış fotoğraf vermesine bağlarken, müzenin hiçbir bölümünün ziyarete kapalı olmadığını, isteyen herkesin müzeyi ziyaret edebileceğini de belirttiler. 

	Bu arada Hatay Arkeoloji Müzesi’nin haberlere konu olması ve müzedeki restorasyonlarla ilgili olarak Bakanlığın araştırma yapmak için müfettişler görevlendirmesinin ardından, Kültür Varlıkları ve Müzeler Genel Müdürü Abdullah Kocapınar’da müzeye gelerek söz konusu eserlerin olduğu bölümü inceledi. Genel Müdür Kocapınar ve beraberindeki heyetin, müze içindeki birçok eserin yeniden gözden geçirilmesi talimatı verdiği öğrenildi. 

	Bu arada müze yetkililerinden alınan bilgiye göre, iddia edildiği gibi birçok mozaikte restorasyon hatasının bulunmadığı, basına yansıyan fotoğrafların kişisel bir hesaplaşma sonucu, mozaiklerin ilk hallerinin fotoğraflarının paylaşılmasından kaynaklandığı bilgisi alındı. Haberlerde ‘botokslu’ olarak lanse edilen İsis Mozaiği’nin son haliyle müzede sergilendiği ve iddia edildiği gibi bir şekil bozukluğu olmadığı görülürken, Talassa Mozaiği’nde de hiçbir sorun olmadığı ve eski müzedekiyle aynı renk ve şekilde sergilendiği görüldü. 
	Müze yetkilileri eski müzeden getirilen birçok mozaik eserin yerleştirilmek üzere beklediğini aktarırken, bu eserlerin de eski ve yeni hallerinin, yerleştirme işlemi tamamlandığında yeni müzede yer alacağını kaydettiler. 

	Ayrıca yetkililer mozaik yerleştirme işleminin 7-8 evreden oluştuğunu belirterek, basına yansıyan fotoğrafların birkaçında oynama tespit edildiğini, diğerlerinin ise mozaik yerleştirme evrelerinin ilk aşamasında çekilen fotoğraflardan oluştuğunu, hiçbir fotoğrafın müzede sergilenen mozaikleri tam olarak yansıtmadığını vurguladılar. Ayrıca haberlerde geçen ‘rengiyle oynandı, orijinal taşlar kullanılmadı’ iddialarını da cevaplayan yetkililer, bu durumun yıllardır müzede sergilenen eserlerin tozlardan etkilenerek renklerinin solmasına, yeniden yerleştirildiğinde ise bu tozlardan arındırılmasına bağlı olduğunu kaydettiler. 

	ADEM KARAGÖZ   
