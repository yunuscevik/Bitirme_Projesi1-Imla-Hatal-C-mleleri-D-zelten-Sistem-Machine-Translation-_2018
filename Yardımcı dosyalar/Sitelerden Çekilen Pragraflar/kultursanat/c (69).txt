
	Başlattıkları sosyal sorumluluk çalışması çerçevesinde bir okula kütüphane kurmak isteyen Psikolojik Danışmanlık ve Rehberlik (PDR) 1. sınıf öğrencileri çalışmalara başladı. Kütüphane için Mardin Kızıltepe ilçesi Şenyurt köyünü seçen öğrenciler, kapı kapı dolaşıp kitap topluyor. Tüm uğraşlarına rağmen istedikleri ilgiyi görememekten yakınan üniversite öğrencileri, gelecek yardımları bekliyor. Ülkedeki okullarda kütüphane oranının çok düşük olduğunu söyleyen Utku Çaybaş isimli öğrenci, bu nedenle böyle bir adım attıklarını dile getirdi. Yardım için kermes düzenlediklerini ve yayınevlerini gezdiklerini belirten Çaybaş, “Bunun yanı sıra sosyal medyayı çok aktif olarak kullandık ve ulaşabildiğimiz herkese ulaşmaya çalıştık fakat yine de istediğimiz seviyeye gelemedik” dedi. 

	Şenyurt Ortaokulu’nun bir bölümüne kütüphane de kuracaklarını anlatan Utku Çaybaş, “Tüm uğraşlarımıza rağmen sadece bin kitap toplayabildik. Bunun dışında az bir miktar da para. Sırf çocuklar ve ülkemizin geleceği için attığımız böyle bir adımda herkesten destek bekliyoruz. Kitap ya da para yardımında bulunmak isteyenler www.facebook.com/mardinekitap veya www.twitter.com/mardinekitap adreslerinden bizlere ulaşabilirler” ifadelerini kullandı.  

	ERHAN İDİZ 
	İSTANBUL 
