
	Amfi Tiyatro’da sahnelenen ‘Marko Paşa’ isimli tiyatro oyununu; Belediye Başkanı Vahap Akay, Belediye Başkan Yardımcısı İmdat Özgör, İlçe Sağlık Müdürü Olcay Palak, CHP İlçe Başkanı Birol Öztürk, belediye meclis üyeleri Ali Dede, Enver Bayram, Uğur Erem, CHP Kadın Kolları Başkanı Ebru Özlemiş Alaca ile çok sayıda tiyatro sever izledi. Amfi Tiyatro ise oyun nedeniyle tamamen doldu. 
	Usta sanatçı Nejat Uygur’un uzun yıllar başarıyla oynadığı bu oyununu Süheyl ve Behzat Uygur Tiyatrosu yeni yorumuyla müzikal olarak sahneledi. İki bölümden oluşan tiyatro oyununun sonunda izleyenler tiyatro ekibini ayakta alkışladı.  

	Çerkezköy’de oyun sahnelemenin artık kendileri için bir alışkanlık olduğunu belirten Behzat Uygur, “Buraya gelirken sizi özleyerek, özlemle geliyoruz. Gösterdiğiniz ilgi ve teveccühe teşekkür ediyoruz. Ne zaman yeni oyunumuz olursa yine sizlerle buluşacağız” dedi. 

	 "KÜLTÜR MERKEZİMİZİN TEMELİNİ ATACAĞIZ"  
	Çerkezköy Belediye Başkanı Vahap Akay ise şunları söyledi: “Bu güzel geceye katılan, onurlandıran herkese ve Süheyl ve Behzat Uygur Tiyatrosu’na sahnelediği güzel oyun için de teşekkür ediyorum. Çerkezköy uzun yıllardır tiyatroyu özlediğini, susadığını biliyorum. Halk Eğitim Merkezimizde başlayan, bugün Amfi Tiyatro’da devam eden süreç bu yıl içinde temelini atacağımız Kültür Merkezimiz ile sürecek. Hedefimiz Kültür Merkezimizi kısa süre içerisinde tamamlayarak, kültürel ve sanatsal faaliyetlerimizi orada yapmak.” 

	 ANNE UYGUR’A ÇİÇEK  
	Konuşmasının ardından Başkan Akay, Süheyl ve Behzat Uygur kardeşlerin annesi Nejla Uygur’a çiçek verdi ve oyuncularla hatıra fotoğrafı çektirdi. 

	 15 FARKLI DANS VE ŞARKIYLA ZENGİNLEŞTİRİLMİŞ BİR OYUN   
	Franz Von Schönthan ve Gustav Kadelburg tarafından yazılan oyun, Nejat Uygur tarafından Türkçeye ve geleneksel Türk Tiyatrosu’na uyarlanmış, 15 farklı şarkıyla ve danslarla zenginleştirilerek tuluat ve modern tiyatronun harmanlandığı bir operet tadında seyirciye sunuluyor. Oyunun yönetmenliği Uğur Babürhan yapaken, müzikal oyunda Süheyl ve Behzat Uygur, Nejla Uygur, Şahnaz Çakıralp, Uğur Babürhan, Leyla Yüngül, Önder Keskin, Burcu Afşin, Ömer Yılmaz rol aldı. 

	 OYUN NE ANLATIYOR?  
	Oyunda, 1920’li yılların sonunda İstanbul’da varlıklı ve despot bir paşa ve ailesinin köşküne iç güveysi damat olarak alınan Hayrullah’ın, karısına aşık olmasına rağmen bir türlü aynı evin içinde kavuşamaması anlatılıyor. Hayrullah’ı ziyarete gelen eski okul arkadaşı Suat, durumu fark eder ve ona paşanın oğlu Seyfettin’in, eski hocalarından Haydar Beyin kızı Güzin ile birlikte olduklarını, fakat Seyfettin’in Güzin’i kandırıp Fransa’ya gittiğini söyler. Oysa Seyfettin Güzin’e olan aşkı yüzünden, Hayrullah eniştesiyle anlaşıp Fransa’dan kaçarak köşkte Faslı bir kadın hizmetçi kılığında işe başlamıştır. Paşanın Küçük kızı Mürvet, Suat’a aşıktır ve onunla evlenmek ister. Tüm bu olayların paşadan gizlenmeye çalışılması ve günün birinde Hayrullah’ın arkadaşı Suat’ın sayesinde evin kontrolünü ele geçirmeye başlamasıyla her şey tersine dönmeye başlamıştır. Hayrullah, eline bile dokunamadığı karısıyla balayı planlamaktadır. Avukat Suat, Hayrullah'ın eşi Meziyet'i de ikna etmiştir ve Meziyet tüm o soğuk tavrından vazgeçip kocasına son derece sıcak davranmaya başlayan bir eş olmuştur. Güzin’i paşa ile tanıştırmaktan başka bir seçenek kalmamıştır. Ev halkı Güzin’i başka asil bir ailenin kızı olarak köşke getirirler ama Güzin tüm dürüstlüğüyle paşaya gerçekleri anlatır. Paşa bütün bu olayların farkında olduğunu ve paşanın karısı Müşerref Hanım’ın destekleriyle gençlerin mutlu olmasına izin vermesiyle oyun son buluyor.  

	 AHMET KARDEŞ  
	  
