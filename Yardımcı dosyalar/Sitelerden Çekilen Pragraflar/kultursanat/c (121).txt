
	Türkiye radyolarının en iyilerinin belirlendiği yarışmanın ödül gecesi Beykoz Belediyesi ile Özel Radyo Yayıncıları Derneği ÖRYAD'ın desteğiyle dün gece Cemal Reşit Rey Konser Salonu’nda gerçekleştirildi. Törene aralarında Atiye, Ayşegül Aldinç, Orhan Ölmez, Hakan Eratik ve Yeşim Salkım’ın olduğu pek çok ünlü sanatçı katıldı. Müzik sektörüne katkıda bulunan radyocuları daha kaliteli işler yapmaya teşvik etmeyi ve iyi örneklerin ödüllendirilmesini hedefleyen Radyo Oskarları’nda 18 kategoride ödüller sahiplerini buldu. İlklere de sahne olan ödüllerde ilk defa TRT radyoları ile özel radyolar aynı oylamada yarıştı. İlk defa radyo yayın yönetmenleri, müzik direktörleri, prodüksiyon ekipleri ve reklam ekipleri arasından en iyiler oylama ile belirlenirken, Türkiye’de ilk defa uygulanan oylama sistemiyle de tamamen gerçek kişiler üzerinden oylama gerçekleştirildi. 

	Radyo Oskarları’nın sahipleri, birçok meslek birliği ve derneğin belirlemiş olduğu aday listelerinin internet ortamında oylanması sonucu belirlendi. Radyo yayıncılığında öne çıkanlar ve sektörün gelişmesine katkıda bulunanlar arasında en fazla oyu alanlara ödülleri törenle takdim edildi. En iyi radyocuların belirlenmesi, ödüllendirilmesi ve yeni çalışmalar için desteklenmesi amacıyla başlatılan Radyo Oskarları’nın geleneksel hale gelmesi planlanıyor. 
	  
