
	İstanbul Kültür Üniversitesi’nin ev sahipliğini yaptığı “Moda’nın Şehir Defteri” defilesinde İşletmecilik Meslek Yüksek Okulu Moda Tasarımı Programı öğrencileri birbirinden güzel çalışmalarıyla konuklara görsel bir şölen yaşattı. Öğrencilerin tasarladıkları kostümle podyuma çıkan İstanbul Kültür Üniversitesi Rektörü Prof. Dr. Sıddıka Semahat Demir, “Öğrencilerimizin yaptıkları çalışmalar beni çok heyecanlandırıyor. Her çalışmanın ayrı bir değeri var” dedi. Defilede ayrıca Türkiye Moda ve Hazır Giyim Federasyonu işbirliği ile “Alp Şen İyilik Projesi” kapsamında toplumsal bilinç oluşumuna destek sağlandı. 

	 “ÖĞRENCİLERİMİZİN BU PAYLAŞIMLARI BENİM İÇİN BİR ONURDUR”  
	Öğrencilerin çalışmalarını aileleriyle, hocalarıyla ve yöneticileriyle paylaşmalarının kendisi için büyük bir onur olduğunu dile getiren Prof. Dr. Sıddıka Semahat Demir, “Bazen imza attıkları girişimler bir öğrenci başarısında okul çapında yapılan bir etkinlikten çok daha fazlası olabiliyor. Bu defilede her şey var. Çok güzel bir işbirliği var. Bizim için Türkiye Moda ve Hazır Giyim Federasyonu ve Alp Şen İyilik Vakfı ile birlikte olmak büyük bir onurdur. Moda tasarımı alanında alınan teknik bilginin kalitesi, özgün ve sanatsal bakışlar, çok değerli emekler ve Türkiye’nin 7 bölgesinden aldıkları ilham ve araştırma ruhu ve en önemlisi sosyal sorumluluk bilinci var. Öğrencilerimle gurur duyuyorum. Kendilerine ve mesleklerine verdikleri değer kadar insan hayatına duydukları saygı için” ifadelerini kullandı. 

	 “DERİ, DERİ KONFEKSİYONU, AYAKKABI, TEKSTİL, HAZIR GİYİM VE MODANIN ÜST ÇATI KURULUŞUYUZ”  
	“Biz bugün 23 dernek 7 bin 500 üye sanayici ve 750 - 800 bin civarında çalışanı olan deri, deri konfeksiyonu, ayakkabı, tekstil, hazır giyim ve modayı içeren sektörlerin üst çatı kuruluşuyuz” diyen Türkiye Moda ve Hazır Giyim Federasyonu (TMHGF) Yönetim Kurulu Başkanı Hüseyin Öztürk, “2007 yılında kurulduk. 2012 yılında 3. Dönem yönetimi heyecanla aldığımızda Vural Yılmaz ile Kültür Üniversitesi adına bir takım çalışmalar yaptık. 2012 Ekim ayında da federasyonumuzun ilk üniversite - sanayi işbirliği protokolünü Kültür Üniversitesi’yle yaptık. Bu protokole dayalı olarak da moda, tekstil ve hazır giyim içeren bir ön lisans programının açılmasına katkı sağlamaya çalıştık. Bugün de bu bölümün yapmış olduğu ilk defilenin bir parçası olmanın hazzını yaşamaktayız” diye konuştu. 

	Üniversite-sanayi işbirliğinin önemine değinen Öztürk, “Üniversite-sanayi iş birliği yaşamın, sanayinin ve eğitimin her alanında önemlidir. Birbirinin arka bahçesidir. Bunun için de samimi projelerde yer almak lazım. Sanayici dostlarımız burada gelip deneyimlerini öğrencilerle paylaşıyorlar. Fabrika gezileri düzenleyerek öğrencilerimizi sanayicilerle buluşturuyoruz, stajlarında ve iş bulmalarında yardımcı oluyoruz. Bundan sonraki adımlarımız da daha hızlı, koşar adım olacak. Bunun da gençliğe, girişimciliğe, sektöre ve üniversite camiasına büyük katkılar sağlayacağını düşünüyoruz. Bugün heyecanlıyız. Çünkü federasyonumuzun 3. dönem Yönetim Kurulu’nun ve günümüze kadar olan kısmında da ilk üniversite sanayi işbirliği protokolünü yaptığımız Kültür Üniversitesi’nin İşletmecilik Meslek Yüksek Okulu Moda Tasarımı Programı’nın ilk defilesindeyiz. Bunun için bizler de en az öğrenciler kadar heyecanlıyız” dedi. 
	“İşletmecilik Meslek Yüksekokulu’nda Moda Programımız çok yeni ve genç bir program, çok genç bir ekip var” diyen Meslek Yüksek Okulu Müdürü Yrd. Doç. Dr. Tayfun Kaynaş, “Çok başarılı bir çalışma yaptılar. Uzun ve hummalı emekler sonucu bu eserler ortaya çıktı. Tabii biz bu yolculukta yalnız değildik. Moda ve Hazır Giyim Federasyonu ile birlikte hareket ettik. Bazı paydaşlarımız ve çözüm ortaklarımız vardı. Güzel bir çalışma oldu öğrencilerimiz de çok başarılıydı. Umarım herkes beğenmiştir” ifadelerini kullandı. 
