
	Ünlü yönetmen Çağan Irmak, Mercedes-Benz Türk ile işbirliği yaparak, 3 farklı senaryoyla kamyoncuların hayat hikâyelerini anlatacak. Türkiye'de kamyon pazarının lideri olan Mercedes-Benz Türk, 30 yıldır kendisini yalnız bırakmayan ve bu başarıda en büyük pay sahibi olan müşterilerine ve kamyon emekçilerine teşekkür etmek amacıyla Çağan Irmak ile bir ilke imza atıyor. 

	Bugüne kadar tüm filmlerinde seyircisini ağlatan Çağan Irmak, Mercedes-Benz Türk için yönettiği 3 farklı senaryodan oluşan kısa filmlerle izleyenlere yine duygu dolu anlar yaşatacak. 
	Mercedes-Benz Türk, kamyoncuların hikâyelerini konu alan 3 farklı kısa filmi, Haziran başından itibaren sosyal medya üzerinden takipçileriyle buluşturacak. 

	Kamyon şoförlerinin gerçek hikâyelerinden yola çıkılarak kaleme alınan senaryoların çekimleri yaklaşık 15 günde birbirinden farklı mekânlarda gerçekleştirildi. Çekimler için kamera önünde ve arkasında100 kişiyi aşkın büyük bir ekip görev aldı. Mercedes-Benz Türk, yıllardır yollarda Mercedes'in hikâyesini yazan kamyoncu dostlarıyla paylaşmak için hazırladığı bu proje ile hayatın içindeki duyguların yansıtılmasını hedefliyor. 
	"Sır" filminde ailesinden uzakta günlerce direksiyon başında onların özlemiyle ter döken bir şoförün bu özlemi gidermek için neler yaptığı konu ediliyor. "Bir Kamyon Aşk" isimli diğer filmde ise Anadolu’nun bir köşesinde küçük bir kasabada nakliyat işi yapan genç bir şoförün mahallenin güzel ve başarılı öğrencisine aşık olmasıyla başlayan hikayenin ayrılıklar ve özlemlerin sonunda ilginç bir tesadüfle sonlanması anlatılıyor. Üçüncü film olan "Hayat Okulu"nda ise yıllarca emek harcayarak başarıya ulaşmış, çekirdekten yetişen bir filo sahibinin bir gazeteciyle yaptığı röportaj sırasında anlattığı ve bu başarının ardındaki önemli hatıralar konu ediliyor. 
	3 farklı senaryo ile kamyon sahipleri, şoförleri ve aileleri için çekilen filmler, izleyenlerin kalbine dokunacak. 

	 
	  
