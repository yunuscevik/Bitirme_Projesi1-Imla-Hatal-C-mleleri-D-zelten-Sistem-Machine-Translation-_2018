
	Bu yıl 4.'sü gerçekleşecek olan Atıf Yılmaz Kısa Film Yarışması başvuruları 11 Mayıs Pazartesi günü sona erecek. Yarışmada tema sınırlaması olmaksızın kurmaca dalında filmler yer alacak. Yarışmanın jüri kadrosunda ise oyuncu Deniz Türkali, İstanbul Üniversitesi İletişim Fakültesi Öğretim Üyesi Prof. Dr. Hasan Akbulut, Mersin Üniversitesi İletişim Fakültesi Öğretim Üyesi Yrd. Doç. Dr. Hakan Erkılıç yer alıyor. 

	Yarışmanın sonucu 30 Mayıs Cumartesi günü Forum Mersin Atıf Yılmaz Meydanı’nda düzenlenecek gala gecesinde açıklanacak. 4. Atıf Yılmaz Kısa Film Yarışması’nda birinci olan film 6 bin TL, ikinci film 3 bin 500 TL, üçüncü film ise 2 bin 500 TL ödül kazanacak. 16-23 Mayıs tarihleri arasında gerçekleşecek facebook oylamasında en fazla beğeniyi alan filmin sahibi ise 2 bin TL değerinde 'Forum AVM'ler Özel Ödülü’nün sahibi olacak. Kadını en iyi anlatan yönetmen Atıf Yılmaz anısına yapılan yarışmada, 'Kadın' temalı filmler de 'Forum Mersin AVM Kadın Özel Ödülü' için yarışacak. Jüri üyelerinin ilk üç için belirlediği eser dışında, teması kadın olan filmler arasından seçilen bir film, 2 bin TL değerinde 'Forum Mersin AVM Kadın Özel Ödülü'nü kazanacak.  
