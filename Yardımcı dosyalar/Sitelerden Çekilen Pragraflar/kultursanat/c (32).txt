
	Haliç Üniversitesi’nin ev sahipliğini yaptığı ‘Haliç Gözüyle İstanbul’ defilesinde Haliç Üniversitesi Güzel Sanatlar Fakültesi Tekstil ve Moda Tasarımı Bölümü öğrencileri izleyicilere görsel bir şölen yaşattı. Modacı-öğretim görevlisi Siren Ertan Çarmıklı ve Haliç Üniversitesi Güzel Sanatlar Fakültesi Tekstil ve Moda Tasarımı Bölüm Başkanı Yrd. Doç. Dr. Şöhret Aktepe’nin danışmanlığını yaptığı defilede 15 manken ikinci, üçüncü, dördüncü sınıf ve yüksek lisans öğrencileri tarafından hazırlanan 50 adet giysiyi taşıdılar. Akademik yaşamın, iş ve moda dünyasının önemli simalarının katıldığı defilede modacı Yıldırım Mayruk da izleyiciler arasındaydı. İstanbul’un kültürünün ve tarihi dokusunun yorumlandığı defilede konuşan Haliç Üniversitesi Mütevelli Heyet Başkanı Mansur Topçuoğlu, öğrencileri tebrik etti. “Haliç’in kenarında çok güzel bir defile hazırlandığını dile getiren Topçuoğlu, “Haliç ve Haliç’in kenarında çok güzel bir defile. İki Haliç’in birleşmesi güzel bir sinerji ortaya çıkarıyor. Defileyi izlemek için sabırsızlanıyorum” dedi. Haliç Üniversitesi’nin başarılarına değinen Topçuoğlu, “Haliç Üniversitesi son zamanlarda her konuda atağa geçmiş durumda. Bugün de Güzel Sanatlar Fakültesi Moda Bölümü böyle bir defile yaptığı için çok gururluyum ve kendilerini tebrik ediyorum. Biz bir yol açtık ve bu yoldan devam ediyorlar. Gençleri sürekli cesaretlendirmek gerektiğini düşünüyorum. Bu nedenle onları sürekli arayarak, tweetler atarak cesaretlendiriyorum” diye konuştu. 

	 “ARTIK TÜRKİYE’DE TASARIMA VE TASARIMCIYA ÖNEM VERİLİYOR”  
	Öğrencilerle birlikte çalışmanın çok farklı bir deneyim olduğunu söyleyen Modacı-öğretim görevlisi Siren Ertan Çarmıklı, “Bu kış gerçekten birlikte çok heyecanlı zamanlar yaşadık. Öğrencilerle beraber olmak benim içim çok farklı bir deneyim. Bunca yıldır öğrendiklerimi tecrübelerimi onlarla paylaşmak benim için çok büyük bir mutluluk. Gerek atölyemde gerek üniversitede tüm öğrencilerime elimden geldiğince destek olmaya çalıştım. Bu akşam da onların yıllardır öğrendikleriyle ve verdikleri büyük emekle gerçekleştirdikleri defileyi izleyeceğiz” dedi. Öğrencilere tavsiyelerde bulunan Çarmıklı sözlerine şöyle devam etti:“Öğrencilerime her zaman özgün olmayı öneriyorum. Hiçbir şekilde taklitçi olmamak çok önemli. Benim en büyük üzüntülerimden biri Türkiye’nin çok önemli bir tekstil ülkesi olmasına rağmen bir dünya markası çıkaramamış olmamız. Umarım önümüzdeki yıllarda bir dünya markası çıkartabiliriz. Bu tabii ki tasarıma ve tasarımcıya verilen önemle alakalı bir şey. Artık daha çok değer veriliyor. Bunun için onlara öğretmeye çalışıyorum. Lütfen kendinizi değerli kılın değerinizi bilin ve bu yolda ilerleyin.” 

	Defilede öğrencilerle birlikte yaşadıkları heyecana değinen Haliç Üniversitesi Güzel Sanatlar Fakültesi Tekstil ve Moda Tasarımı Bölüm Başkanı Yrd. Doç. Dr. Şöhret Aktepe ise “Haliç Üniversitesi olarak böyle bir etkinlik düzenlediğimiz için çok gururluyuz. Öğrencilerimizi piyasaya ve sosyal hayata hazırlamak, kendine olan güvenlerinin artmasına olanak sağlamak adına öğrenciyken defile yapmalarına imkan sağlamak çok önemli. Çok çalıştılar, üniversite olarak hepimiz çok çalıştık” dedi. Tasarımda en önemli unsurun kendine güvenmek olduğunun altını çizen Aktepe, “Gençler kendilerine güvenmeli ve iyi eğitim almalılar. Bunun için de doğru üniversiteyi seçmek çok önemli” diye konuştu. 
	 BETÜL KARABACAK - HÜSEYİN ÇAKMAK   
