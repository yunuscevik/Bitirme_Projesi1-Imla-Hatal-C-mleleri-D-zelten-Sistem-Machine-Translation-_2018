
	Van-Şişli Öğretmenevi’nde düzenlenen sergiye AK Parti Van Milletvekili Burhan Kayatürk, Vali Vekili Mehmet Parlak, Tuşba Kaymakamı Musa Sarı, İpekyolu Kaymakamı Sabri Uzun, İl Milli Eğitim Müdür Vekili Tahsin Güneş, Tuşba İlçe Milli Eğitim Müdürü Muhlis Ceylani, İpekyolu İlçe Milli Eğitim Müdürü Şükrullah Yavuzer, bazı kurum amirleri ve sanatseverler katıldı. Folklor ekibinin gösterisinin ardından bir konuşma yapan İstanbul Kadıköy Feneryolu Halk Eğitim Merkezi Müdür Yardımcısı Ebru Suakan, Anadolu’nun; köyleri kentlere, kentleri imparatorluklara dönüştüren, insanlık tarihinin gelişim süreçlerini toprakları altında saklayarak bugüne izler bırakan topraklar olduğunu belirtti. Daha önce 4 ayrı şehirde resim sergisi açtıklarını ifade eden Suakan, “İz Sürücü Ekibimiz Sanat Tarihi Tasarımı Bölümü Öğretmeni Handan Kırımlı öncülüğünde daha önce Çorum’da Hitit, Şanlıurfa’da Göbeklitepe, Konya’da Çatalhöyük ve Eskişehir’de Frig’leri resimlere döktü. Bugün de Van’da Urartu medeniyetini resmeden kursiyerlerimiz, sanatlarını izlenime sundular” dedi. 

	4 gün boyunca açık kalacak olan sergide 30 kursiyere ait 58 tablonun sergilendiğini ifade eden Suakan, bu resimlerden 53 tanesinin yağlı boya, 3 tanesinin ise görme engellilere yönelik kabartma resimler olduğunu söyledi. 

	İlk defa Van’a geldiklerini ifade eden kursiyerler ise, her resmin yaklaşık bir aylık bir emeğin ürünü olduğunu belirttiler. Van halkının misafirperverliği ve samimi davranışlarına hayran kaldıklarını dile getiren kursiyerler, “Hiçbir yerde böyle bir ilgiyle karşılaşmamıştık” dediler. Konuşmaların ardından kurdele kesimini gerçekleştiren protokol üyeleri, sergiyi gezerek resimler hakkında bilgi aldılar.  

	ATİLLA İDİZ 
