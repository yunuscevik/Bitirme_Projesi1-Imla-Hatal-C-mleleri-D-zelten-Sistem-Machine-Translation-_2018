
	CHP Genel Başkanı Kemal Kılıçdaroğlu, koalisyon tartışmaları sürerken yazılı bir açıklama yaptı. CHP lideri Kılıçdaroğlu, yüzde 60'lık blok derken, halkın verdiği sorumluluğu anlattıklarını belirterek "Görünen o ki; diğer muhalefet partileri bir sonraki seçimi hesapladıklarından olacak, AKP’siz bir seçeneği hayal dahi edemez durumdalar" dedi. 

	 ORTAK SORUMLULUĞUMUZU ANLATTIK  

	Kılıçdaroğlu'nun yazılı açıklaması şöyle: “Biz, yüzde 60’lık blok derken, kimsenin kimseyle bir arada olmasını, bir siyasi ortaklığı değil, Türkiye’nin önceliği olan hukuk ve demokrasi üzerindeki tahribatın giderilmesi için halkın bize verdiği sorumluluğu anlatmaya çalıştık." 

	Üç siyasi partinin seçim öncesi “AKP otoriterliğinin sonlandırılmasını”, “demokratik hukuk devletinin yeniden oluşturulmasını”, “başta 17 -25 Aralık olmak üzere yolsuzlukların üzerine gidilmesini” öncelik olarak açıkladığını anlatan Kılıçdaroğlu, yazılı açıklamasını şöyle sürdürdü: "Halk sandıkta yüzde 60'a bunun için yetki verdi. Bir sonraki seçimi değil, Türkiye’yi düşünen her siyasetçinin görevi bu sorumluluğu yerine getirmektir diye düşündük. 'Bunun için her koltuktan feragat etmeye hazır olduğumuzu' söyledik ve gösterdik. 'Çünkü bizim için önemli olan ilkeler ve Türkiye’nin çıkarıdır' dedik.” 

	 TEK ÖNCELİĞİMİZ İLKELER VE HALKA VERDİĞİMİZ SÖZLERİN HAYATA GEÇMESİ  

	Öncelikleri olduğunu anlatan Kılıçdaroğlu, sözlerine şöyle devam etti: 
	"Görünen o ki; diğer muhalefet partileri bir sonraki seçimi hesapladıklarından olacak, AKP’siz bir seçeneği hayal dahi edemez durumdalar. Bizim tek önceliğimiz baştan beri, halka verdiğimiz sözlerin, ortaya koyduğumuz ilkelerin hayata geçmesidir. Emekliye iki bayramda ikramiye, çiftçi mazotunun 1,5 lira olması, taşeron işçiliğin kaldırılması, asgari ücretin bin 500 lira olması gibi. Çünkü siyaseti millete hizmet etme işi olarak görüyoruz. Bundan sonra da böyle olacak. Bizim dışımızdaki partiler ne yazık ki; kiminle koalisyon yapıp yapmayacaklarını söylüyor, bizim için ise kriter, ilkeler ve halka verdiğimiz sözlerdir."  
