
	7 Haziran seçimlerinde AK Parti Ankara 2. Bölge’den milletvekili adayı olan Emrullah İşler, Ahmet İyimaya, Lütfiye Selva Çam, Ayhan Yılmaz, Nevzat Ceylan, Nuri Elibol, Adem Ceylan, Selim Cerrah ve Neslihan Cenk, seçim sonrasında bölgelerini gezerek kendilerine destek veren seçmenlere teşekkür ettiler. Teşekkür ziyaretlerini Nallıhan ve Beypazarı ilçesinde noktalayan AK Partililer, halkla tekrar buluşarak kendilerine verdikleri desteklerden ötürü teşekkür ettiler. Seçim sonrası yapılan teşekkür ziyaretine vatandaşların ilgi gösterdiğini belirten Nuri Elibol, “Vatandaş sadece seçimden seçime hatırlanmak istemiyor. Siyasetçinin her zaman kendisine gelip hatırını sormasını, üzüntüsünü ve kederini paylaşmasını istiyor. Bu nedenle bundan sonra daha sıkça ziyaretlerimizi sürdüreceğiz” dedi. 
	Ziyaretlerinin devam edeceğinin altını çizen Elibol, seçim sonrasına ilişkin yapılacak programlarla ilgili bilgiler verdi. Elibol, “Biz üzerimize düşeni yaptık, ara vermeden vatandaşlarımızla buluşmalarımız devam edecek. Mesela Yenimahalle sakinleri ve ilçe teşkilatındaki arkadaşlarımızla Pursaklar’daki vatandaşlarımız ve teşkilatımızla iftarda bir araya geleceğiz. Bu şekildeki irtibatımız sürekli devam edecek” diye konuştu.  
