
	Başbakan Yardımcısı ve Hükümet Sözcüsü Bülent Arınç, Bakanlar Kurulu'nda 2015 yılı için Anadolu kırmızı sert buğdayın müdahale alım fiyatının ton başına 862 TL olarak belirlendiğini açıkladı.  

	Başbakan Yardımcısı ve Hükümet Sözcüsü Arınç, Çankaya Köşkü'nde gerçekleştirilen ve 7.5 saat süren Bakanlar Kurulu Toplantısı'nın ardından düzenlediği basın toplantısında açıklamalarda bulundu. 9 Haziran'da geçici seçim sonuçlarının açıklandığını belirten Arınç, bu süre içerisinde seçim değerlendirilmelerinin yapıldığını söyledi. Seçimlerden 1 hafta sonra Bakanlar Kurulu Toplantısı'nın yapıldığını dile getiren Arınç, "Bundan sonra her Pazartesi günü bakanlar toplantılarımız yapılacaktır. Takriben 50 gün sonra tekrar Bakanlar Kurulu Toplantısı’nı yapmış oldu, daha doğrusu seçim sonrası yapılan ilk Bakanlar Kurulu Toplantısı’dır. Anayasal süreçler tamamlanıncaya kadar hükümetimiz görevine devam etmektedir. Kesin sonuçlar açıklanacak, sayın milletvekilleri and içecekler, Meclis Başkanlığı seçimi yapılacak, Meclis Başkanlık Divanı teşekkül edecek ve yeni hükümet kurma çalışmaları süratle devam edecektir. Umarız hükümet kurma çalışmaları başarıyla sonuçlanır ve ülkemiz yeni bir dönemde yeni bir hükümetle devam eder" ifadelerini kullandı. 

	 ARINÇ'TAN KILIÇDAROĞLU'NA ÇÖZÜM SÜRECİ ELEŞTİRİSİ  

	CHP Genel Başkanı Kemal Kılıçdaroğlu'nun bugünkü konuşmasını dikkat çeken Arınç, şunları söyledi: 
	"Orada madde madde sayılmış belirli ilkeler yok. Ancak arkadaşlarımız bu konuşmada Sayın Kılıçdaroğlu'nun ne demek istediğini maddeleştirmişler, önümüze getirdiler. Bunların bir kısmı temennidir, bir kısmı siyasette mutlaka olması gerekenlerdir. Bir kısmı da belki sadece belli makamları hedef alan bir takım göndermelerdir. Bunlar değerlendirilir. Bunlar bugün yapılan açıklamalardır ama koalisyon kurulması için kendisine gelen bir şahsa karşı henüz söylenmiş veya söylenecek sözler değildir. Dikkatle açıklamasını okudum, siyasi değerlendirmeler yapıyor, bunların hepsine saygı duyabiliriz ama çok büyük bir eksik tespit ettim. Madem ki buna önem verilerek bir açıklama yapılıyor ve basın mensubu arkadaşlarımız da bunların içerisinden bir süzme yaptıkları zaman 12-13-14 tane bizim karşımıza bir başlık getiriyorlar; bir ana muhalefet partisi lideri böyle kapsamlı bir açıklama yaptığı zaman da nasıl oluyor da çözüm süreci ile ilgili bir cümleyi sarf etmiyor. Bu konuşmanın içerisinde çözüm sürecinin ne olacağı, bu sürece nasıl baktıkları, koalisyon ortağı oldukları takdirde çözüm süreciyle ilgili kanaatleri nedir, ben bulamadım, siz bulduysanız böyle bir cümleyi lütfen bana da gösterin. Bunu bir eksiklik olarak görüyorum. Eğer bu açıklamalara devam edecekse Sayın Kılıçdaroğlu çözüm süreciyle ilgili özel düşünceleri, partisine ait düşünceleri kast ediyorum, kamuoyuna açıklamasında fayda olabilir." 

	 "SURİYE SINIRI ÖNCELİKLİ OLARAK ELE ALINDI"  

	Bakanlar Kurulu'nda önemli bir konuyu öncelikli olarak görüştüklerini belirten Arınç, Suriye sınırındaki son gelişmelerle ilgili öncelikli bilgi sunumu yapıldığını açıkladı. Arınç, konunun askeri yönden açıklamasının Genelkurmay Başkanı Orgeneral Necdet Özel, Kara Kuvvetleri Komutanı Orgeneral Hulusi Akar ve ilgililerin katıldığı toplantıda bir sunum olarak gerçekleştirildiğini vurguladı. Başbakan Yardımcısı Numan Kurtulmuş'un AFAD'dan sorumlu olması sebebiyle mülteci veya sığınmacılarla ilgili kapsamlı bilgi verdiğini bildiren Arınç, Dışişleri Bakanı Mevlüt Çavuşoğlu'nun ise dışişleri veya dış politika açısından meseleyi yorumladığını, dışişleri açısından yapılacak çalışmalar konusunda Başbakan Ahmet Davutoğlu'nun talimatlarına uygun olarak neler yapılabileceğini kapsamlı olarak açıkladığını bildirdi. 
	Arınç, ele alınan ikinci konunun "seçim sonrası güvenlik değerlendirmesi" olduğunu vurgulayarak, bu konuda İçişleri Bakanı Sebahattin Öztürk'ün sunum yaptığını belirtti. Seçim sonrasında ekonomik gelişmelerin de değerlendirildiğini açıklayan Arınç, bu konuda Başbakan Yardımcısı Ali Babacan, Maliye Bakanı Mehmet Şimşek ve ilgili bakanların sunum yaptığını kaydetti. 

	 "2015 YILI İÇİN ANADOLU KIRMIZI SERT BUĞDAYIN MÜDAHALE ALIM FİYATI 862 TL OLARAK BELİRLENDİ”  

	Karar verilmesi gereken önemli bir konu olduğunu söyleyen Arınç, bu konunun Gıda, Tarım ve Hayvancılık Bakanı Mehdi Eker'in açıklamalarıyla sonuçlandığını belirtti. Başbakan Yardımcısı Arınç, şunları kaydetti: 
	"Desteklerle ilgili olarak çiftçimizin eline geçecek miktarın açıklanmasına yönelik bir çalışmaydı. Herkesin bunu beklediğini özellikle düşünüyorum. Bu yıl hububat rekoltesinin geçen yıla göre önemli oranda artması bekleniyor. Geçen yıl 19 milyon olan hububat rekoltesinin bu yıl 22.5 milyon ton olması bekleniyor. Bereketli bir yıl idrak ediyoruz. Bunun her bakımından faydası var. Ülkemizdeki buğdayın yüzde 8.7'si hasat edilmiş durumda, piyasaları takip ediyoruz. Üreticinin gerek yüksek rekolte gerekse piyasa şartları açısında mağdur olmaması için Toprak Mahsulleri Ofisi (TMO) hububat piyasaları için müdahale alım fiyatlarını belirliyor. Son yıllardaki uygulamalarımız budur. Başarılı bir uygulama olduğunu biliyorum. Bu yıl için Anadolu kırmızı sert buğdayın müdahale alım fiyatı 2015 yılı ürünü için ton başına 862 TL olarak belirlendi. Bu yüksek bir rakamdır. Gerekçesini de açıklayacağım. Şimdiden özellikle hububat ekimi yapan çiftçilerimiz için hayırlı olmasını diliyorum. En son 2013 yılında belirlenmiş olan müdahale alım fiyatı ton başına alım fiyatı 720 TL'ydi. Buna göre yüzde 20'lik bir artış söz konusudur. Ama bu artışa ayrıca ton başına verilen 50 TL prim, mazot primi, gübre, tohum ve diğer destekler dahil değildir. Ton başına yaklaşık 127 lira olan bu destekleri 862 lirayı ilave ettiğimizde Anadolu kırmızı sert buğday için ton başına çiftçimiz 989 TL gelir etmiş olacaktır. Şüphesiz diğer ürünlerimiz arpa, makarnalık buğday gibi bu ürünlerdeki artışlar da her yıl uygulanan pariteye göre verilecek, değerlendirilecektir." 

	Konuyla ilgili ayrıntılı açıklamayı Gıda, Tarım ve Hayvancılık Bakanı Mehdi Eker'in yapacağını söyleyen Arınç, Bakanlar Kurulu'nda bu konulara ilave olarak Türkiye'yi ilgilendiren iç ve dış gelişmeler, seçim sonuçlarının değerlendirilmesinin yapıldığını, bundan sonrası için neler olabileceği konusunun ele alındığını belirtti.   

	 "BU HABER DOĞRU DEĞİL"  

	Başbakan Yardımcısı ve Hükümet Sözcüsü Bülent Arınç, YPG güçlerinin Tel Abyad'ı ele geçirdiği haberlerine ilişkin, "Bu haber doğru değil. Bakanlar Kurulu'nda konuşulmadı. Buna yönelik gelen haberler de teyit edilmedi" dedi. 

	Suriye'den gelen göç dalgasına ilişkin nasıl tedbirler alınacağının sorulması üzerine Arınç, "Alınan önlemler, icra edilen faaliyetler var. Ama son gelişme bildiğiniz gibi PYD, YPG ve diğer bazı unsurların bölgedeki Arap ve Türkmenlere yönelik bir göç dalgası meydana getirme arzusu var. Kısmen de DEAŞ işin içerisine giriyor. Güneyimizde, Suriye'nin kuzeyinde Türkiye'yi tehdit edecek oluşumlara izin vermemek gerektiğini baştan beri söylüyoruz" karşılığını verdi. 

	Esed rejiminin silahını kendi halkına doğrultmasından sonra yaklaşık 5 yıldır Suriye'de bir trajedi yaşandığını söyleyen Arınç, "Bu trajedi sonunda ülkeye dışarıdan giren güçler bir kaos ortamını meydana getirdiler. Bu kaos ortamı içerisinde de silahlı çarpışan güçler, elde ettikleri mevziler var. Bu sebeple insanların can kaybına uğradıklarını, Suriye'den farklı ülkelere sığınmak zorunda kaldıklarını, Suriye içerisinde de maalesef toprak ve yer değiştirdiklerini biliyoruz. Bu kaosun sebebi bombalarla, uçaklarla, helikopterle şehirleri bombalayan, maalesef kadın, çocuk ve insanların şu ana kadar tespit edilebildiği kadarıyla 300 binden fazlasının hayatına son veren ülkedeki eli kanlı yönetimin olduğunu biliyoruz. Ülkeye dışarıdan sızan ve muhaliflerin güçsüzlüğünden istifade ederek kendi ideolojileri doğrultusunda hareket eden güçlere karşı da bir hareket yürütülüyor" açıklamasında bulundu. 

	 "TÜRKİYE'NİN SURİYE'DE TÜRKMENLERE SİYASİ DESTEĞİ BULUNUYOR"  

	Arınç, Türkiye'nin kendi iç ve dış güvenliği bakımından hem bölgesel hem kendi sınırları itibarıyla gereken her türlü tedbirleri aldığını vurgulayarak şunları söyledi: 
	"Türkiye, dış politikamız açısından da, iç güvenlik açısından da diğer koalisyon ülkeleri ve ABD olmak üzere gelişmeleri yakinen takip ediyor. O güçlerin kendi öncelikleri veya çıkarlarıyla Türkiye'nin öncelikleri ve çıkarları arasında bazen farklılıklar olabiliyor, bazen de örtüşen konular olabiliyor. Mesela Eğit-Donat konusunda ABD, Ürdün ve Katar'la Türkiye'nin işbirliği söz konusu. Ancak bu faaliyetin ne denli etkili olabildiği ve Suriye'deki tabloyu değiştirecek güçte olup olmadığı herkesin bilgileri dahilindedir. Yine Türkiye'nin Suriye'de hem Türkmenler hem de diğer yasal muhalif unsurlara karşı bir siyasi desteğinin söz konusu olduğunu da biliyoruz. Ancak son gelişmeler maalesef farklı noktalarda Türkiye için aciliyet göstermeye başladı. Bu konuda özellikle harekat planları içerisinde Suriye'de cereyan eden olaylar ve 910 kilometre sınırımızın olduğunu bildiğimize göre, Türkiye'nin sınır güvenliğinin sağlanması konusunda alınacak askeri tedbirler masaya yatırıldı. İkinci açıdan iç güvenliğimiz konusunda alınacak tedbirler baştan sona konuşuldu. Bunların bir kısmı zaten uygulanıyor. Sığınmacıların ne kadarının kabul edilebileceği, ne kadarına kadar bir gelişme olabileceği de gözden geçirildi." 

	 BAŞBAKAN DAVUTOĞLU'NDAN DIŞİŞLERİ BAKANI VE AB BAKANI'NA SURİYE TALİMATI  

	AFAD rakamlarına göre Türkiye'ye 18 bin civarında Suriyeli sığınmacının kabul edildiğine dikkat çeken Arınç, "Bekleyenlerin sayısı az ama olası bir göç, olası bir zorlama konusunda bunun ne noktalara çıkabileceği de takdir edildi. Dış politikamız açısından Dışişleri Bakanımıza ve Avrupa Birliği (AB) Bakanımıza Sayın Başbakanımız talimat verdi. Bir kısmını kendileri yürütüyor, bir kısmını da her iki bakan arkadaşımız yürütmek üzere görevlendirildi. Dışişleri Bakanımız şu an itibarıyla Birleşmiş Milletler (BM) Genel Sekreteri, BM Güvenlik Konseyi Başkanı ve üyelerine ayrıca BM Mülteciler Yüksek Komiserliği'ne durumu anlatan kapsamlı bir mektup yazdı" ifadelerini kullandı. 

	Arınç, Dışişleri Bakanı Mevlüt Çavuşoğlu'nun İslam Konferansı Teşkilatı Dışişleri Bakanları Toplantısı'na katılmak için Bakanlar Kurulu'ndan erken ayrıldığını belirtti. Arınç, Başbakan Ahmet Davutoğlu'nun Avrupa Birliği (AB) Konseyi Başkanı Tusk ile AB Komisyon Başkanı Juncker'e Suriye konusunda mektup gönderdiğini bildirdi. 

	 TÜRKİYE'NİN SURİYELİ KABUL ETME KAPASİTESİ  

	Türkiye'nin kaç Suriyeli'yi kabul etme kapasitesi olduğuna yönelik soru üzerine Arınç, "Bu çok arzu ettiğimiz, istekli olduğumuz bir konu değil, meseleye insani açıdan bakıyoruz. Suriye'de ilk sığınmacılar geldiğinde belli rakamlar konmuştu ama bu rakamların yanlışlığı sonradan ortaya çıktı. Çünkü öylesine bir zulüm oldu ki çocuklar, kadınlar, yaşlılar, hastalar başta olmak üzere hayatlarını kurtarmak için sınıra geldiler. Türk milletinin karakterinde aman dileyen, yardım isteyen, hayati tehlikede olduğunu söyleyene kapılarımızı kapatamayız. Belki bazı Batı ülkeleri böyle bir durum karşısında sağır, kör, dilsiz olabilirler ama Türkiye böyle bir şey yapamaz. Dolayısıyla kapılarımızı açmak mecburiyetinde kaldık. Bir kısmını konteyner kentlere ve diğerlerine yerleştirdik, bir kısmı da şehirlere kendi istekleriyle gittiler" yanıtını verdi. 

	"Bugün Türkiye'nin her tarafında Suriye'den sığınmacı olarak gelen 1 milyon 600 bin civarında sığınmacı olduğunu biliyoruz" diyen Arınç, şunları kaydetti:  

	"Türkiye 5 yıldan beri insani amaçlarla bu insanların hayati ihtiyaçlarını karşılıyor. Daha sonra Kobani'den, orada IŞİD'in saldırıları karşısında Türkiye'ye sığınmak isteyen Kürtlere karşı da kapılarımızı açtık, takriben 200 bin civarındadır. Daha sonra IŞİD saldırıları bitince zannediyorum yarıya yakını kendileri Kobani'ye dönmek zorunda kaldı. Gönül ister ki orada hayati tehlike kalmamışsa Türkiye'ye sığınan bu insanların tamamı kendi topraklarına, şehirlerine gitmelidir, gidebilirler. Zaman zaman da en son örneğini birkaç gün içerisinde gördüğümüz yine saldırılar karşısında maalesef bunların bir kısmı da ABD uçaklarının bombaladığı köylerden kaçıp gelenlerdir. Yani DAİŞ'e karşı koalisyon güçlerinin hava saldırılarından maalesef bazı Sünni, Arap köyler de zarar görmüştür. İnsanlar hayati endişe ile koşuyorlar ve geliyorlar. Bir sınır, rakam koymak elbette mümkün değil. Bu tehlike devam ettiği sürece Türkiye çok arzu etmemekle birlikte eğer çok hayati durumda kalınırsa bugün örneğinde olduğu gibi 16-17 bin kişiyi birkaç gün içerisinde kabul etti ama bu sürdürülebilir bir şey değil. Türkiye bu durum karşısında mağdurlara, mazlumlara kucak açan tek ülke oluyor. Bunun maddi yönü bir tarafa bütün bu insanların Türkiye'ye gelmesiyle toplumda bir takım değişimler olumsuz anlamda da görülmesi gerekiyor. Dolayısıyla dünyanın dikkatini çekmek için dış politika atağında bulunmamızın bir sebebi var. Bu sürdürülebilir bir şey değildir. Özellikle hür dünyanın, Batı ülkelerinin, demokrasiye, insan haklarına inanan ülkelerin kendilerine görev düştüğünü bilmeleri gerekir." 

	 ‘NASIL OLUYOR DA ÇÖZÜM SÜRECİ İLE İLGİLİ BİR CÜMLEYİ SARF ETMİYOR’  

	Başbakan Yardımcısı ve Hükümet Sözcüsü Bülent Arınç, CHP Genel Başkanı Kemal Kılıçdaroğlu'nun açıklamalarıyla ilgili, "Bir ana muhalefet partisi lideri böyle kapsamlı bir açıklama yaptığı zaman da nasıl oluyor da çözüm süreci ile ilgili bir cümleyi sarf etmiyor" dedi.  

	Başbakan Yardımcısı ve Hükümet Sözcüsü Arınç, Çankaya Köşkü'nde gerçekleştirilen ve 7.5 saat süren Bakanlar Kurulu Toplantısı'nın ardından düzenlediği basın toplantısında açıklamalarının ardından gazetecilerin gündeme ilişkin sorularını cevapladı. Koalisyon tartışmalarının hatırlatılarak, "CHP Genel Başkanı Kemal Kılıçdaroğlu'nun 14 ilkesi AK Parti ile bağdaşıyor mu?" sorusu üzerine Arınç, genel değerlendirmeyi Başbakan Ahmet Davutoğlu'nun yaptığını, onlara ilave edilecek bir husus olmadığını belirtti. Bülent Arınç, açıklamalarını şöyle sürdürdü: 

	"Diğer genel başkanlar içerisinde basına aksedenler var, aksetmeyenler var. Basında da kaynağı belli olmadan hangi bakanlıkların hangi partiye verileceği, Meclis Başkanının kim olacağı. Bütün bunlara yönelik spekülatif haberler var. Her dönemde böyle şeyler olmuştur. Hatta bırakın koalisyon hükümetlerini kurmayı tek parti iktidarlarında bile, yani bakan toto oynadıklarını, zaman zaman bazı isimlerin özel olarak basına sızdırıldığını içinde yaşayan bir arkadaşınız olarak biliyorum. Bütün bunlara, biz bunlara itibar etmeyiz. İtibar ettiğimiz tek şey genel başkanların veya partilerin yetkili kurullarının açıklamalarıdır. Özellikle milletvekillerinin kendi arzu ve isteklerini yansıtan beyanları kendilerini bağlar, partilerini hiçbir zaman bağlamaz. Bu tür münferit açıklamalara partilerin karşı çıkması gerekir. Çünkü bunlar, genel başkanları da partinin tüzel kişiliğini bağlayabilecek noktada olmaması düşünülür. Buna en çok riayet eden AK Parti'dir. Sayın Başbakanımızın ve birkaç bakanımızın dışında bireysel olarak bir tercihte bulunulması bugüne kadar duyulmamıştır. Elbette şu olabilir; partiler yetkili kurulları içerisinde görüşürken milletvekilleri kendi özel düşüncelerini açıklarlar. Bu her partide yapılacak özel görüşmeler sırasında konuşulacak şeylerdir. Ama bunların basın önünde, ekran önünde adeta partiyi bağlayıcı bir şekilde dile getirilmesi doğru da değildir, mümkün de değildir." 

	 "HENÜZ HÜKÜMETİ KURMA YETKİSİ VERİLMEDİ"  

	Bir genel başkana henüz hükümeti kurmak adına yetki verilmediğine dikkat çeken Arınç, "Ne zaman olacak bu? Takriben 15-20 gün sonra. Kime verilecek bu görev? Sayın Cumhurbaşkanı tarafından Anayasa gereğince herhalde AK Parti Genel Başkanı'na verilecek. AK Parti Genel Başkanı, kiminle koalisyon kurabileceği konusunda zannediyorum ki siyasi partilerin genel başkanlarıyla samimi, dürüst görüşmeler yapacak. Orada temel ilkeler üzerine anlaşma olabilirse bir koalisyon hükümeti kurulacak. Sayın Genel Başkanımız hükümeti kuramazsa, herhalde ikinci olarak Sayın Kılıçdaroğlu'na bu görev verilecek. O da siyasi partilerle görüşecek, kararını bir şekilde duyuracaktır. Hükümeti kurabilirse kuracak, kuramazsa iade edecektir. Ondan sonra Allah kerim değil, belli bir süreç geçer de hükümet kurulamazsa Cumhurbaşkanımızın da dahil olmasıyla bir erken seçim ortaya çıkabilecektir" diye konuştu. 

	Arınç, seçim sonrası ekonomik gelişmeler ortaya konulduğunda Başbakan Yardımcısı Ali Babacan ve ilgili bakanların AK Parti'nin şu an için hükümette bulunmasından dolayı piyasalarda olumsuz anlamda bir dalgalanma olmadığını, olumlu bir beklenti içerisine girildiğini ifade ettiğini kaydetti. Ekonomide istikrarın devam ettiğini vurgulayan Arınç, "İş çevrelerinin, ekonomik çevrelerinin, dış çevrelerin, Türkiye'de istikrarı devam ettirecek bir hükümet görmek istediklerini sağır sultan bile biliyor. Dolayısıyla eğer hükümet kurma aşamasına girildiğinde Sayın Başbakanımız istikrarı devam ettirecek bir koalisyon örneğini ortaya koyabilirse Türkiye'deki gelişmelerin olumlu anlamda devam edeceğine inanıyorum" dedi. 

	 "KIRMIZI ÇİZGİLERİM VAR, BUNDAN ASLA ASLA VAZGEÇMEM ANLAYIŞI DOĞRU DEĞİL"  

	Arınç, "Bazı genel başkanlar ben şurada olmam, burada olmam diyerek kapıları kapatmış olabilirler. Bu doğru bir tavır değildir. Ben şu şu kırmızı çizgilerim var. Bundan asla asla vazgeçmem doğru değildir. Temel ilkeler ve prensipler çerçevesinde görüşmeler yapılabilir. Biz madem ki bu seçimler sonucunda bir koalisyon hükümeti kurmaya mecbur kaldık, milletimizi suçlamıyoruz, milletimizin kararına saygı duyuyoruz. Bu karardan ortaya çıkan sonucun da Türkiye'de istikrarı devam ettirecek bir güçlü koalisyon kurulması olduğuna inanıyoruz. Dolayısıyla onu bekleyip görmemiz gerekir. Bunun dışında bir anlayışın Türkiye'ye fayda getirmeyeceğine inanıyoruz" diye konuştu. 

	 "CUMHURBAŞKANI'NIN ŞUNUNLA KOALİSYON KURUN ŞEKLİNDE BİR TOPLANTIYA DAVET ETTİĞİNE İNANMIYORUM"  

	Ardından bir gazetecinin AK Parti ve diğer partiler arasında alt düzeyde bir görüşme olup olmadığını sorması üzerine ise Arınç, şu yanıtı verdi: 
	"Öncelikle AK Parti ile CHP veya diğer partiler arasında koalisyon öncesi bir alt düzeyde de olsa görüşme oldu mu dediniz. Benim bildiğim kadarıyla olmadı. Sayın Cumhurbaşkanımızın Sayın Deniz Baykal ile bir görüşmesi olduğunu herkes biliyor. Bunun üzerine yorumlar yapıldı. İki taraftan da açıklamalar oldu. Sayın Baykal'ın geçici Meclis Başkanı olması ile ilgili parlamentonun çalışması ile ilgili bir görüşme yaptıkları da taraflarca ifade edildi. Bunun dışında Sayın Cumhurbaşkanımız tarafından bizzat açıklandı mı bilmiyorum, gazetecilerle olan toplantısında galiba siyasi parti liderlerine bir çağrı yapacağı, onlarla görüşme yapacağını ifade etmişti. Buna MHP'nin de, CHP'nin de karşı çıktıklarına dair bazı açıklamalar duydum. Yani 'koalisyon çalışmaları genel başkanlar düzeyinde olur, Cumhurbaşkanı buna dahil olmasın' dediler. Evet, Anayasa'da bazı hükümler var ama Cumhurbaşkanı'mızın 'siz şununla koalisyon kurun' şeklinde bir toplantıya davet ettiğini bilmiyorum, inanmıyorum. Bu herhalde Sayın Baykal gibi parlamento çalışmaları, belki Türkiye'nin içinde bulunduğu şartlar konusunda siyasi parti genel başkanlarını bilgilendirmek istemiş olabilir. Ama takdir kendilerinindir. Biz Sayın Başbakanımıza yetki verildikten sonra bir çalışma yapacağını biliyoruz. Kendisi o şekilde ifade ettiler. Ama birbirleriyle arkadaşlık ilişkisi olanların bir araya gelip çay içmeleri, konuşmaları onları bilmediğimiz gibi doğrudan bizi ilgilendirmiyor." 

	 "KİTABI TARAFLARINA SORMAK LAZIM"  

	11. Cumhurbaşkanı Abdullah Gül'ün Basın Başdanışmanı Ahmet Sever'in kitabını okuyup okumadığı ve kitaptaki iddialara yönelik değerlendirmeleri sorulan Arınç, "4,5 yıl süren hükümet sözcülüğümde bir şey öğrendim ben. Mümkün de hükümeti ilgilendiren ve Bakanlar Kurulu gündemi ile ilişkili olan konuları konuşmak lazım. Tabii siz sordukça nezaketsizlik olmasın diye bugüne kadar farklı konularda açıklama yaptım. Ama bunun doğru olmadığını düşünüyorum. Yani sorunuz özel bir sorudur. Bugün gündemimizde yoktu, bir. Hükümetimizle ilgisi yok, iki. Kitabı okumak mümkün değil, herhalde bugün çıkmış olmalı. Ama gazetelerde kitaptan bazı alıntıları görüyorum. Kitapta yazılı olanlarla ilgili olarak belki taraflara sormak gerekir. Dolayısıyla bu konuda bir şey söyleyemeyeceğim" karşılığını verdi. 

	 "HER FIRSAT BULDUĞUMDA GÜL'Ü ZİYARET ETMEK VE ONDAN YARARLANMAK İSTERİM"  

	11. Cumhurbaşkanı Abdullah Gül ile İstanbul'da geçen hafta yaptığı görüşmeye ilişkin soruya ise Arınç, şöyle cevap verdi: 

	"Doğrudur, İstanbul'a çok sık gidemiyorum. Ama bu cuma gitmiştim. Uluslararası insan hakları kurumları bir araya geldi, onların çalışmasını yaptık. Sonra bir Ermeni lisesinde mezuniyet törenine katıldım. Cuma günü olması hasebiyle de Sayın Gül'ün hangi camide namaz kılacağını sordum. Gerçi ben yetişemedim, o başka bir yerde kılmış herhalde. Sonradan da aradığımı bildiği için kendisi yeni ofisinde beni çay içmeye davet etti. 40 yıllık arkadaşlar olarak çok şükür aylar sonra bir çay içimi için bir araya geldik. Bunda garip bir durum yok. Bundan sonra da her fırsat bulduğumda Sayın Gül'ü eğer imkanım olursa ziyaret etmek, ondan yararlanmak isterim." 

	 "İSTİFAYI DAHA SONRA SORUN CEVAPLANDIRAYIM"  

	Bir gazetecinin son olarak kitapta "Cumhurbaşkanı Abdullah Gül'ün kendisini istifadan döndürdüğü" iddiasına yönelik soruya Arınç, "Kitabı okuyayım da ondan sonra özel bir görüşme sırasında bunu bana sorun, ben de cevaplandırayım" yanıtını verdi.   

	SİNAN USLU 
