
	 
	Sağlık Bakanı Mehmet Müezzinoğlu, "Hükümet kurma çalışmaları inşallah salı günü yemin töreninden sonra başlamış olacak. İyi niyet, samimiyet ve ülkeye hizmet derdi varsa çok uzun sürmez, hükümet kurulur. İnşallah bayramdan önce de hükümeti kurabilmeyi başarırız" dedi. 
	AK Parti Orhangazi İlçe Başkanlığı’nda partililerle bir araya gelen Bakan Müezzinoğlu, Ramazan ayının aile hayatına huzur ve bereket getirmesini, ülke ve millete geleceğe umutla ve güvenle bakmaya vesile olmasını, İslam alemine, mağdurlara ve mazlumlara da güven vermesini temenni etti. Bakan Müezzinoğlu, yaklaşık 150 yıldır bu milletin kaderiyle ilgili oyunlar oynandığını ve tuzaklar kurulduğunu belirterek, şunları söyledi: 
	"Bu millet kendi değerleriyle, kendi medeniyet anlayışıyla bugün dimdik ayakta. Yarın da çok daha güçlü bir şekilde ayakta olmaya devam edecek. Birileri tuzak kuracak ama AK Parti olarak biz milletle beraber yürüyüşümüzü asla değiştirmeyeceğiz. 7 Haziran akşamı millet bir karar verdi. Biz hemen tabloyu önümüze aldık. Bütün rakamları ve mesajları analiz ediyoruz ama hedeften asla vazgeçmiyoruz. Bu hedefe milletle beraber yürüyeceğiz ve milletle birlikte o yolculuğu yapacağız. Yine yüzde 41 gibi, yine en yakın partiye 16 puan farkla açık ara birinci partiyiz.” 
	Ana muhalefet partisinin oy kaybederek seçimden çıktığını kaydeden Bakan Müezzinoğlu, "(Onu nasıl başbakan yaparım) diye hesap yapıyorlar. Olmaz. Milletin vermediği bir iradeyi birileri masa başında planlarla vermeye çalışsa da olmaz ve tutmaz. Nitekim de tutmayacağını ve olmayacağını bu millet gösterecek. Önümüzdeki günlerde onu hep birlikte göreceğiz" ifadelerini kullandı. 

	 "ONLAR NE DERSE DESİN"  
	Müezzinoğlu, AK Parti'nin milletin partisi olarak kurulduğunu ve bugüne kadar hep bu anlayışla hareket ettiğini vurgulayarak, şöyle devam etti: 
	"AK Parti, milletin partisi. Kurulduğumuz gün bu sözü millete verdik. Milletin değerleriyle yürüyen ve milletin hayallerinin öncülüğünü yapan bir misyonun sorumlusuyuz. Bu samimiyetimiz ne kadar güçlenirse milletin teveccühü o kadar artıyor. Bu samimiyetimizden ne kadar uzaklaşırsak, yani milletin partisi olmaktan uzaklaştığımız an millet uyarısını veriyor. 'Beni dinlemedin, bana duyarlı olmadın, benim eleştirilerime duyarsızlık gösterdin' diyor. Bu seçimleri de öyle görmemiz lazım. AK Parti milletle beraber yürür ve millet ne derse onu yapar. Onlar yine kapalı kapılar arkasında hükümet planları yapmaya çalışacaklar. Tek bir hedefleri oldu, AK Parti'yi tek başına iktidar yapmamak için bir araya geldiler. HDP, MHP, CHP, sivil toplum örgütleri ve çıkar odakları. Tek dertleri var, AK Parti'yi tek başına iktidar yapmamak. Bunların stratejik alanı HDP'yi barajı aştırmak. Bunlar HDP'ye üç, beş yıl önce ne diyorlardı? 'Terörist, hain, bölücü' diyorlardı ve demedikleri cümle kalmıyordu ama şimdi 'AK Parti iktidardan uzaklaşsın da düşman dediklerimiz bile dostumuzdur' diyorlar. Onlar ne derse desin, biz 2023 hedeflerimizden asla vazgeçmeyeceğiz." 

	 "İNŞALLAH BAYRAMDAN ÖNCE HÜKÜMETİ KURABİLMEYİ BAŞARIRIZ"  
	Seçimlerde kendilerine verilen mesajı iyi okuduklarını, 14 yıldır milletle beraber yürüdüklerini ve nerede eksik ve hata yaptıklarını çek ettiklerini vurgulayan Bakan Müezzinoğlu, "Bunları da inşallah yüzde 50'lerin üzerindeki bir hedefe yürüyecek bir şekilde yeniden şekillendireceğiz. Süreçler hiç tereddüdünüz olmasın ki yine milletin lehine işleyecek. AK Parti bu anlamda ana aktör olmaya devam edecek. Çünkü AK Parti milletin lehine olan durumlarda mutlaka milletle beraberdir. Hükümet kurma çalışmaları inşallah salı günü yemin töreninden sonra başlamış olacak. İyi niyet, samimiyet ve ülkeye hizmet derdi varsa çok uzun sürmez, hükümet kurulur. İnşallah bayramdan önce de hükümeti kurabilmeyi başarırız. Kurulmadı, her türlü tuzağı, oyunu ve ufak hesabı yaparlarsa millet yine karşımızda. O zaman da yine millete gideriz. Dolayısıyla biz milletten hiç kopmadık ki millete gitmekten korkalım. Doğrusu bu milletin verdiği mesajı iyi okumak ve şayet sana da sorumluluk verdilerse bu sorumluluğu beraber paylaşarak hizmet etmek. Bu paylaşım da iyi niyeti, samimiyeti ve derdi hizmet olan herkesle bu anlamda hizmet etmeye hazırız. Çünkü hizmeti kendimize yapmayacağız" diye konuştu. 
	Konuşmasının ardından partililerle basına kapalı görüşen ve soruları cevaplandıran Bakan Müezzinoğlu, daha sonra kentteki bazı esnafları ziyaret etti. Vatandaşlarla da bir süre sohbet eden Bakan Müezzinoğlu, koalisyon hakkındaki düşüncelerini sordu ve nasıl bir yol izlenmesi gerektiği konusundaki görüşlerini dinledi.  
