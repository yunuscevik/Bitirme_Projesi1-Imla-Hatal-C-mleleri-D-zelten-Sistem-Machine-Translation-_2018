

  
    
      
       
     
	CHP’den Mersin  milletvekili seçilerek 16 yıl aradan sonra tekrar meclise girmeye hak kazanan eski bakanlardan Fikri Sağlar,  Anamur  İlçesi’nde partisinin ilçe teşkilatına teşekkür ziyaretinde bulundu. Sağlar, bir partilinin, ’CHP’nin bu seçimde aldığı 132 milletvekili ve bu sonucu bir başarı olarak değerlendiriyor musunuz?’ sorusuna, "Tabi aslında bu bir başarı değil. Bir tek başarı vardır, o da tek başınıza iktidar olmaktır. Seçimi birinci parti  olarak bitirmektir" diye cevap verdi. 

	 'EMEKLİLERİN 4’TE 1’İ BİLE OY VERMEDİ' 
	  

	Seçimlerin genel bir değerlendirmesini de yapan Sağlar, şunları söyledi: 

	"Bu seçimden benim okuduğum, yurttaşlarımız tek başına hiç kimseye iktidar olma görevi vermedi. ’Sen ana muhalefet partisi ol, ama siz üçünüz koalisyon kurun’ dedi. Hiç biri bir başkası  olmadan hükümet olamıyor. Bu, demokrasinin gereği. Evet, biz yüzde  25 aldık. 2011 seçimlerine göre daha da geriledik aslında. Ama bunun tartışılacağı yer burası değil. Hükümet kurulduktan sonra CHP kendi içinde bir değerlendirme yapar, bir öz eleştiri  yapar. Öte yandan, 11 milyon emekli için ciddi bir vaatler verdik ancak buna rağmen emeklilerin bırakın yarısını 4’te 1’i bile CHP’ye oy vermedi. Bunun sebeplerini araştırırsak bana göre en başta güvenilirlik sorunu çıkar. Nedeni de yereldeki küçük kaprislerdir." 

	 DHA 
	  
  
 
