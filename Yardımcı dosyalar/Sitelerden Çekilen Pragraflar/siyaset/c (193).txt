
	9. Cumhurbaşkanı Süleyman Demirel için TBMM’de devlet töreni düzenlendi. Törende konuşan Cumhurbaşkanı Recep Tayyip Erdoğan, "Milletin gönlünde yer etmeden böyle bir başarı elde edilemezdi. Bunun için de milletle aynı dili konuşmanız, aynı hissiyatı paylaşmanız gerekiyor. Demirel tüm bu vasıfları üzerinde toplayan, bu tarz siyasetin sembolü haline gelmiş bir isimdi" dedi. 

	9. Cumhurbaşkanı Süleyman Demirel’in için TBMM’de devlet töreni düzenlendi. Törene Cumhurbaşkanı Recep Tayyip Erdoğan, 11. Cumhurbaşkanı Abdullah Gül, TBMM Başkanı Cemil Çiçek, Başbakan Ahmet Davutoğlu, eski Başbakanlardan Tansu Çiller, CHP Genel Başkanı Kemal Kılıçdaroğlu, MHP Genel Başkanı Devlet Bahçeli, Genelkurmay Başkanı Orgeneral Necdet Özel, bakanlar, kuvvet komutanları, yabancı devlet adamları katıldı. Devlet adına bir konuşma yapan Cumhurbaşkanı Erdoğan, " Değerli misafirler, Demirel ailesinin kıymetli mensupları, bu acı günümüzde sizleri hürmetle selamlıyorum. Ebediyete yolculuk etmek üzere biraraya geldiğimiz 9. Cumhurbaşkanımız Süleyman Demirel’e bir kez daha Allah’tan rahmet diliyorum. Başta ailesi olmak üzere tüm sevenlerine, milletimize başsağlığı dileklerimizi tekraren ifade etmek istiyorum. Rahmetli Demirel, yarım asır boyunca siyasetin ve devlet yönetiminin her kademesinde ülkesine değerli hizmetler verdi. Kendisi Türkiye’nin güzel günlerine de, Türkiye’nin karanlık günlerine de şahitlik etmiş canlı bir tarihti. Her yiğidin bir yoğurt yiyişi vardır derler, Süleyman Demirel gerçekten her bakımdan kendine has tarzı olan siyaset ve devlet adamıydı. Isparta’nın İslamköy’ünden çıktığını hiçbir zaman unutmadı, tam tersine bu özelliğini her fırsatta gururla ifade etti. 

	Bu vasfı aynı zamanda onun milletiyle güçlü bir bağıydı. Siyasetle uzun yıllar boyunca uğraşan herkes bilir ki bu alanda ayakta kalmak, kalıcı olmak öyle kolay değildir. Milletin dilini yakalamak kolay değildir. Milletin gönlünde yer etmeden böyle bir başarı elde edilemezdi. Bunun için de milletle aynı dili konuşmanız, aynı hissiyatı paylaşmanız gerekiyor. Demirel işte tüm bu vasıfları üzerinde toplayan, bu tarz siyasetin sembolü haline gelmiş bir isimdi. İsmini dahi marka haline getirmiş bir siyasetçinin hatırasına saygı göstermek, onun gibi düşünmeyenlerin de yerine getirmesi gereken bir vecibedir. Ülke içinde gittiğim pek çok yerde kendisinin ve hizmetlerinin izine rastladığımı özellikle belirtmek isterim. Gerek İslamköy’de bizzat yaptırdığı külliye, gerekse de Güniz Sokak’taki evi bundan sonraki nesillere onu anlatan, onun hatırlarını yaşatan eserler olacaktır. Özellikle belgeleriyle adeta bir arşiv haline gelmiş ve Güniz Sokak’ta da bundan sonra gençliğin, milletin hizmetine sunulabilecek bir gelecek, inanıyorum ki siyasetle ilgilenen veya ilgilenmeyen gençliğimize de yol açacaktır. Bir kez daha ailesinin, sevenlerinin, ülkemizin başı sağolsun diyorum. Allah gani gani rahmet eylesin. Tüm ailesine tekrar başsağlığı dileklerimi, şahsım milletim adına iletiyorum, teşekkür ediyorum" dedi. 

	 “SEVENİ OLSUN OLMASIN SÜLEYMAN DEMİREL TOPLUMUNUN EĞİTİM, SAĞLIK, ADALET, SANAYİ, TARIM CİĞERLERİNİN HEPSİNE EL ATMIŞTIR”  

	TBMM’deki törende Demirel ailesi adına konuşma yapan 9. Cumhurbaşkanı Süleyman Demirel’in kardeşi Şevket Demirel, “Mevtanın nüfus kayıtlarına göre sahibi benim. Fakat şuanda mevtanın sahibi devlettir. Bu akımdan devletimize, temsil eden organlara teşekkürlerimi arz ederim. Babamız 1972’de İslamköy’de ölümünde köylüler duyduğunda ‘eyvah dağ devrildi’ diye acılarını ve kayıplarını ifade etmişlerdi. Onun ölümünden 43 sene sonra vefat eden oğlu 9. Cumhurbaşkanı Süleyman Demirel’in vefatını duyan köylüler ve esnaf ‘eyvah demokrasi ve refah pınarını kaybettik’ dediler. Gerçekten demokrasi ilkeleriyle atılan temeller bugün çok daha iyi, verimli seviyelere ulaşmıştır. Seveni olsun olmasın Süleyman Demirel toplumunun eğitim, sağlık, adalet, sanayi, tarım ciğerlerinin hepsine el atmıştır. Yaptıklarına karşılık şimdilik devlet onu büyük bir törenle borcunu ödemektedir. Belki de Demirel bu muazzam törende gözlerini açmak için gayret sarf etmektedir” şeklinde konuştu. 

	 "DEMİREL MİLLETİN KALBİNDE HER ZAMAN YAŞAYACAK"  

	“Ne mutlu sana Demirel, ne mutlu buradaki Demirel sevenlere, devlet sahiplerine” diyen Şevket Demirel, şunları kaydetti: 

	“Ruhun aziz olsun. Seni orada bekleyen hizmetler gene memleket için her zaman önünde olacaktır. Merak etme. Ailemiz olarak da büyük acımız vardır. Bütün devletin, bütün milletin acısı hepimizin acısıdır. Hazreti Mevlana “Benim en büyük düğün günüm ölüm günümdür” demiş. Ağlamaya, sızlamaya mecal vermeden dimdik ayakta durarak tıpkı Mevlana’da olduğu gibi imanla, gözyaşlarıyla Demirel’i ebedi istirahatkahlarına tevdi edeceğiz. Buradan sonra cuma namazı, cuma namazından sonra da programda belirttik. Isparta’ya, İslamköy’deki kendisine hazırlanmış olan, kendisine özel olarak tahsis edilmiş olan bir tepedeki, Çalca Tepe’deki mezarına defnedeceğiz. Demirel milletin kalbinde her zaman yaşayacak. Demirel ilkeleri bu memleketin her an önünde olacaktır. Yaşamının her noktasında Demirel vardır. Ruhun şad olsun Demirel. Bu hizmeti görenlerin hepsine de teşekkür ediyorum.” 

	Törende, 9. Cumhurbaşkanı Süleyman Demirel’in özgeçmişi hakkında bilgi verilmesinin ardından 9. kardeşi Şevket Demirel kürsüye gelerek ailesi adına bir konuşma yaptı. Ardından ise Cumhurbaşkanı Recep Tayyip Erdoğan, kürsüye gelerek devlet adına bir konuşma yaptı. 9. Cumhurbaşkanı Süleyman Demirel’in naaşı, saygı duruşu ve Meclis’te düzenlenen devlet töreninin ardından top arabasına konularak kortej eşliğinde Kocatepe Camii’ne getirilecek. Kocatepe Camii’nde cuma namazına müteakip kılınacak cenaze namazının ardından ise Demirel’in naaşı memleketi Isparta’nın Atabey ilçesine bağlı İslamköy’de toprağa verilecek. 
