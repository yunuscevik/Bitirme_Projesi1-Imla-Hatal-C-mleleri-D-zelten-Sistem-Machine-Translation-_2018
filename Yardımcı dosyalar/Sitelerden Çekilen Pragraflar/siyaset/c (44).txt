

  
    
      
       
     
	Kılıçdaroğlu, MHP ’nin çözüm süreci konusundaki katı tutumuyla HDP’nin desteğini nasıl alacağı yönündeki soruya da “Türkiye’nin dünya kadar sorunu var. Bunların çözülmesi lazım. Siyaset  sanatı da çözüm üretme sanatıdır” yanıtını verdi. Kılıçdaroğlu, CHP , MHP ve HDP’nin seçim bildirgelerindeki vaat ve projelerin belli olduğunu ve bildirgelerdeki ortak unsurlar üzerinden Türkiye’nin sorunlarının çözümünde çok önemli adımlar atılabileceğini kaydetti. 
	 
	 17-25 BALTA MI Kİ GÖMELİM  
	 
	Kılıçdaroğlu, yolsuzluk  konusunda hem CHP’nin hem milletvekillerinin hassasiyeti olduğunu belirterek şunları söyledi: “İlkelerimizden biri yolsuzlukla mücadele. İktidarın da yolsuzlukla mücadele etmesi gerekiyor. Sayın Başbakan ‘Baltaları gömün gelin’ diyor. Bizim elimizde hiçbir zaman balta olmadı. Ancak 17-25 Aralık soruşturmalarını balta olarak görüyorsa yanlış yaklaşıyor. İktidar bu dosyalar konusunda aklanmak için bizden daha çok çaba sarfetmeli. Hem ‘Hırsızlık yapan kardeşim bile olsa kolunu keserim’ diyeceksiniz, hem ‘bu dosyalar yeniden açılmaz’ diyeceksiniz. Sağlıklı bir yargılama süreci olsaydı, biz de karara saygı duyardık. Ancak olmadı.  
	 
	 SEÇİMDEN TEREDDÜTÜMÜZ YOK  
	 
	Erken seçim konusunda bizde tereddüt yok. Ancak erken seçim liderlerin görevini yerine getirmemesi demektir. 7 Haziran ’da siyasi parti  liderlerine bir yetki verildi. Bunu değerlendirmemiz lazım. Hepimiz uzlaşmak zorundayız.Bizim kişisel bir Tayyip Erdoğan düşmanlığımız, karşıtlığımız yok. Biz diyoruz  ki herkes ‘hukukun içinde kalsın. O da hukuk içinde kalırsa bir sorunumuz yok.” 
	  
	Mazbatasını aldı  
	 
	İzmir 2’inci Bölge 2’inci sıradan milletvekili seçilen CHP Genel Başkanı Kemal Kılıçdaroğlu  mazbatasını aldı. CHP İzmir İl Başkanı Bedri Serter, İzmir İl Seçim Kurulu  tarafından hazırlanan milletvekilliği mazbatasını Kılıçdaroğlu’na verdi. 
	 
	 Fezlekesi TBMM ’de 
	  
	Ankara Cumhuriyet Başsavcılığı, CHP Genel Başkanı Kemal Kılıçdaroğlu’nun CHP grup  toplantısında 17-25 Aralık yolsuzluk operasyonu sonrasında ortaya çıkan dönemin Başbakanı Tayyip Erdoğan’a ait olduğu iddia edilen ses kayıtlarını dinlettirdiği gerekçesiyle hakkında fezleke  düzenledi. TBMM’ye gönderilen fezlekede, Kılıçdaroğlu’nun kayıtları dinlettirdiği için soruşturmanın gizliliğini ihlal ettiği savunuldu. TBMM’ye gönderilen fezlekede Kılıçdaroğlu’nun dokunulmazlığının kaldırılması talep edildi. 

	 Hürriyet 
	  
  
 
