
	Bir dizi ziyaret ve temaslarda bulunmak üzere Mardin’in Midyat ilçesine gelen Cumhurbaşkanı Recep Tayyip Erdoğan, bir otelde 20 Haziran Dünya Mülteciler Günü nedeniyle BM İyi Niyet Elçisi ünlü yıldız Angelina Jolie ve BM Mülteciler Yüksek Komiseri Antanio Guterres’ı kabul etti. Basına kapalı olarak yaklaşık 1 saat süren görüşmenin ardından Jolie otelde kalırken, Guterres ve Erdoğan otelden ayrıldı. Erdoğan çıkışta gazetecilerin görüşmeye ilişkin sorularını yanıtladı. Jolie’nin daha önce de Mardin’e bir ziyaretinin olduğunu anımsatan Erdoğan, “Bugün de malum mültecilerle ilgili bir günün yıl dönümü olması da nedeniyle bu ziyareti düşündüler. 

	Çünkü dünyada şu anda en çok mülteci kabul eden ülke Türkiye’dir. Suriye ve Irak olmak üzere 2 milyon gibi mülteciye ülkemizde ev sahipliği yapıyoruz. Kendileri ile son gelişmeleri değerlendirdik ve BM’de bu konu ile ilgili özel bir oturum yapmaları teklifinde bulunduk. Bu özel oturumla ilgili de olarak da gerek kendilerinin, gerekse bizlerin takipçi olması önerisinde bulunduk. Şuana kadar bize dünya ülkelerinden gelen destek yaklaşık 370 milyon dolar civarında. Ancak yaptığımız harcama 6 milyar doları aşmış vaziyette. Tabii biz hiçbir zaman gelen mültecilere, bizlere sığınanlara kapılarımızı kapatmadık, kapatmayacağız. Yine ensar olmaya devam edeceğiz. Ve şartlar normale dönünceye kadar da bu gayreti sürdüreceğiz. Biz verenler olduk, ensar olduk ve 5 yılık süreçte kaybetmedik. Bundan sonraki süreçte bunu sürdürerek, insani, vicdani ve İslami görevimizi yerine getirmeye devam edeceğiz. Bunları kendileri ile müzakere ettik. Onlar da zaten gerçekten Türkiye’nin üstlendiği bu görevi bugüne kadar hakketen idraki içerisinde olduklarını, bunu her yerde söylediklerini ve savunduklarını ifade ettiler. Şimdi de onlar kampa geçtiler. Biz de cami açılışından sonra kampta iftarımızı yapacağız ve oradaki tüm mültecilerle birlikte olacağız” dedi. 

	Türkiye’nin en son Tel Abyad’dan yaklaşık 23 bin kişiyi kabul ettiğine dikkat çeken Erdoğan, “Birkaç gün içinde hemen kapıları açarak aldık. Niye? Bombalar yağıyor diye. İnsanları ölüme terk edecek halimiz yok. Tabii gelenler de şartlar normalleşen yerlere geri dönüyorlar. Kobani’de olduğu gibi. Orada da 60-70 bin kişi tekrar geri döndü. Temenni ederiz ki burada da şartlar normalleşsin, o insanlar da kendi evlerine, yurtlarına dönmüş olsun” diye konuştu.  
