

  
    
      
       
     
	Yunusoğlu, "Deterjan reklamları gibi reklamları olan partiler kendilerini iyi pazarladılar. Biz bu oyu hak etmedik" dedi. 

	CHP’den ayrıldıktan sonra Anadolu  Partisi’ni kuran Emine Ülker  Tarhan sandıkta büyük hayal kırıklığı yaşadı. Anadolu partisi ülke genelinde 27 bin 642 kişinin oyunu aldı. Partiye en büyük destek ulusalcı oyların fazla olduğu İzmir  2’nci bölgeden geldi. Tarhan burada bin 717 kişinin desteğiyle yüzde  0.13 oy aldı. Tarhan, İzmir genelinde 3 bin 161 kişinin oyuyla yüzde 0.12’de kaldı.  

	Anadolu Partisi’nin örgütlerden sorumlu Genel Başkan Yardımcısı Yunus Yunusoğlu, partinin kurulduktan 6 ay sonra seçime girdiğine dikkat çekerek, şunları söyledi: 

	"Bu, bizim hak ettiğimiz bir oy değil. Ancak siyasi ortam böyleydi. Seçimde dört parti  üzerinde kilitlenme oldu. Gerçek oylarımız bu değil. Genel başkanımızı, partimizi yeterince  anlatamadık. Maddi sorunların yanı sıra birçok sorunla boğuştuk. 

	Buna rağmen altı aylık partiden çok daha iyi bir performans bekliyorduk. Deterjan reklamları gibi reklamları olan partiler kendilerini iyi pazarladılar.  

	Biz bu oyu hak etmedik. Ancak örgütümüzün morali yüksek. İl başkanlarıyla değerlendirme yaptık, herkes partinin devamından yana. Önümüzdeki koalisyon döneminde partilerin gerçek yüzlerini göreceğiz." 

	 Elif DEMİRCİ / DHA  
  
 
