
	Başbakan Yardımcısı Numan Kurtulmuş, mazbatasını almak üzere seçim bölgesi Ordu’ya geldi. Ordu-Giresun Havalimanı VIP salonunda bir süre dinlenen Numan Kurtulmuş, burada basın mensuplarının sorularını cevapladı. Koalisyon kurması muhtemel partilerin ‘kırmızı çizgileri’ konusundaki soruyu cevaplandıran Numan Kurtulmuş, “Hiç kimsenin ‘benim kırmızı çizgim budur’ diye dayatmasına imkan vermeyecek olan bir siyasi tablo ile karşı karşıyayız. Kırmızı çizgi dayatmalarının da doğru olmadığı kanaatindeyim. Hiç kimsenin Türkiye demokrasisinin standartları konusunda en ufak bir şüphesi yok. Türkiye demokrasisini istiyor. Milletten başka kimsenin söz sahibi olmadığını bir kez daha görüyoruz. Çevre ülkelerle kıyasladığımız zaman çok şükür iyi işleyen bir demokrasimizin olması en büyük kazancımızdır. Benim şahsi kanaatim ilk turda Türkiye’yi tatmin edecek bir koalisyonun çıkabileceğidir. Olmazsa demokratik teamüller işliyor ve tekrar sandığa gidilir” diye konuştu. 

	 “MİLLETİN KIRMIZI ÇİZGİLERİ BELLİDİR”  

	Kurtulmuş, gerçek kırmızı çizgileri milletin sandıkta çizdiğini de belirterek şöyle devam etti: 

	“Aslında kırmızı çizgileri millet seçimde ortaya koydu. Milletin kırmızı çizgileri bellidir. Bunlardan bir tanesi hiçbir partiyi tek başına iktidara getirmediğine göre diyor ki, bir uzlaşı sağlayın. Oradan Türkiye’yi yönetecek olan bir hükümet çıksın. İkincisi ortak bir dil oluşturun. Yani ötekileştirmeye, kamplaştırmaya, yüzde 60’ı bu tarafa yüzde 40’ı bu tarafa şeklinde kamplaştırmaya ilişkin bir dil değil, ortak noktalar üzerinden Türkiye’nin geleceğini konuşacak bir dil restorasyonuna ihtiyaç olduğunu ortaya koydu. Üçüncü kırmızı çizgi ise Türkiye’de yarım kalan reformlar sürecinin devam etmesi, adaletin daha güçlü bir hale getirilmesi, demokratik kuruluşların daha iyi yaşayabileceği bir ortamın kurulmasıdır. Dördüncü kırmızı çizgi gösterdi ki, Türkiye’de çözüm sürecinin amacına ulaşmalıdır.” 

	 “BİR HAFTADA 20 BİN MÜLTECİ TÜRKİYE’YE GEÇTİ”  

	Urfa Akçakale’yle sınır komşusu olan Suriye’nin Tel Abyad’dan Türkiye’ye geçiş yapan mültecilerle ilgili açıklamada bulunan Numan Kurtulmuş, “Bir hafta içerisinde 20 bin kişi Türkiye tarafına giriş yaptı. Bu sadece Türkiye’nin meselesi değildir. Siyasi bir sorundur. Uluslararası camia Suriye konusuna nasıl çözüm bulacağı konusunda ortak bir noktaya gelmezse Suriye’de daha çok insani trajediyle karşı karşıya kalırız” ifadelerini kullandı. 

	 “MISIR SIRAT KÖPRÜSÜNDEN GEÇİYOR”  

	Mısır’da seçilmiş Cumhurbaşkanı Mursi’ye verilen idam kararını da eleştiren Kurtulmuş, şöyle konuştu: 

	“Mısır büyük bir sınavdan geçiyor. Mısır sırat köprüsünden geçiyor. Orta Doğu, Afrika ve İslam ülkeleri arasında en büyük kültürel birikime sahip olan en önemli ülkelerden birisi olarak Mısır’ın bu sınavı vereceğine inanıyorum. Mısır halkının bu sınavı vermesi için yürekten destek olmaya devam edeceğiz. Ama bu noktada bütün dünya da sırat köprüsünden geçiyor. Bu sırat köprüsünden geçerken tereddüt edenlerin düşeceği yer, aslında evet onların elleri rahat ve bir TV programı seyrediyor gibi seyredebilirler ama sessiz kalırlarsa bilsinler ki sırat köprüsünden düşüp aşağıdaki cehennemde boğulacak olanlar bu olaylara sessiz kalanlardır.” 
