
	MHP Genel Başkanı Devlet Bahçeli, Türk Sanayicileri ve İşadamları Derneği (TÜSİAD) heyetini kabul etti. MHP Genel Merkezi'nde gerçekleşen ve yaklaşık 1 saat 20 dakikalık görüşme sonunda gazetecilere açıklamalarda bulunan TÜSİAD Yönetim Kurulu Başkanı Cansen Başaran Symes, 7 Haziran seçimleri sonrası bugün ve yarın TÜSİAD Yönetim Kurulu olarak parti liderleriyle bir araya geldiklerini, ikinci toplantılarını MHP Genel Başkanı Devlet Bahçeli ile tamamladıklarını söyledi. Symes, "Türkiye'nin seçim sonuçlarından sandığa yansıyan yüzde 95'lik son derece güçlü temsil gücünün hızla bir hükümete dönüştürülmesi konusundaki iş dünyasının acil taleplerini bildirdik. Belirtmek isterim, TÜSİAD olarak kesinlikle bir hükümet yapısı üzerinde bir görüş bildirmiyoruz. Ziyaretimizin amacı kesinlikle böyle bir şey değildir" ifadesini kullandı. 

	 "SON DERECE VERİMLİ BİR TOPLANTI OLDU"  

	"İş dünyasının son derece acil olarak üzerinde durduğu reformları üç ana temel başlık altında, burada da belirttik" diyen Symes, şöyle devam etti: 

	"Bunlar ülkemizin demokratik standartları ile kamu yönetimiyle ilgili iş dünyası olarak arzu ettiğimiz reformlar. Bir diğer ana başlık Türkiye'nin kalkınmasıyla ilgili reformlar, acil kalkınma üzerine gündem maddelerimiz. Üçüncüsü de sürdürülebilir büyüme üzerine ve ekonomik durumla ilgili acil olarak yapılması gereken ve yatırım ortamı özellikle hızla tekrar reformlara dönecek, Türkiye'nin yatırım ortamının daha zenginleşeceği bir ülke için beklentilerimiz nelerdir? Bunları büyük bir samimiyetle kendileriyle tartıştık. Kendileri de büyük bir samimiyetle partilerinin bu konudaki görüşlerini paylaştılar. Son derece verimli bir toplantı oldu. Bu şekilde iyi dileklerimizi karşılıklı bildirerek ve hızla bir hükümetin tekrar altını çiziyorum hızla hayata geçmesi ve kurulacak her hükümetle TÜSİAD'ın son derece kapsamlı çalıştığı, yeni dönemdeki yönetim kurulumuzun 2015-2016 için hazırladığı kapsamlı çalışma programımızı, kendileriyle, kurulacak hükümetle hayata geçirmek istediğimizi belirttik. Bu toplantı da bu şekilde bitti." 

	 "YARIN HDP İLE BİR TOPLANTI OLACAK"  

	Yarın Başbakan Ahmet Davutoğlu ile görüştükten sonra HDP ile bir toplantı yapacaklarını bildiren Symes, "HDP Eş Genel Başkanı Selahattin Demirtaş ile saat 15.00'da HDP Genel Merkezi'nde görüşeceğiz. Selahattin Bey bizi telefonla aradılar. Böyle bir fırsat olduğu için çok mutluyuz. Böylece Ankara'da parlamentoda temsil edilen 4 partinin lideriyle görüşmüş olarak, olumlu olarak İstanbul'a geri döneceğiz" dedi. 
	Görüşmede çözüm sürecinin gündeme gelip gelmediğine yönelik soru üzerine Symes, "Sadece Sayın Bahçeli ile değil çözüm süreci Türkiye için son derece önemli bir açılımdır. Her partide aynı kavramlar üzerinde konuşuyoruz" yanıtını verdi. 
	Symes, açıklamayı görüşmeleri tamamladıktan sonra yapacaklarını söyledi.   

	 ARZU TÜRKUÇAR 
	ANKARA   
