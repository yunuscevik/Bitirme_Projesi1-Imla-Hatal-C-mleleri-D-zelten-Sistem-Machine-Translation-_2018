
	Devrimci Karargah örgütüne yardım ettiği iddiasıyla görevi başındayken 2010 yılında tutuklanan, Anayasa Mahkemesi'nin hak ihlali tespiti ile daha sonra tahliye olan Eski Eskişehir Emniyet Müdürü Hanefi Avcı, Adana’da bir kitapçıda düzenlenen imza gününde kitaplarını imzaladı. Avcı, 430 bin satan ilk kitabı ‘Haliç’te Yaşayan Simonlar’ ve şimdilik 100 bin satan ikinci kitabı 'Cemaat’in İflası' hakkında bilgiler aktardı. 
	Paralel yapıya ilişkin açıklamalarda bulunan Hanefi Avcı, paralel yapıyla mücadelede siyaseti de aşan bir şekilde halk ve devlet mutabakatı olduğunu kaydetti. Seçim döneminde siyasi partilerin politik olarak cemaati eleştiremediği kanaatinde olan Avcı, “Esas noktada bütün siyasi partilerin aynı görüşte olduğu kanaatindeyim. Kim iktidara gelirse gelsin, hiçbir siyasi parti böyle bir şeyi kabullenemez. Cemaatin devlet için yaptıkları olaylara kimse müsaade etmez” şeklinde konuştu. 

	Söylediklerinin önümüzdeki günlerde görüleceğini anlatan Avcı, muhalefet partilerinin de, hükümeti kuracak iktidarın da hukuk noktasında bu yapıya karşı duracaklarını düşündüğünü ifade etti. Paralel yapının kabul edilmesi halinde demokrasinin inkar edilmiş olacağını vurgulayan Avcı, şöyle devam etti: 

	 “CEMAATİN SOKAKTA DA HALKTA DA TABANI YOK”  
	“Demokrasi, seçilmiş siyasi partilerden oluşan yönetimse ve onların siyasi sahada etkinliğiyse cemaatin bu sahaya girmesini hiçbir hukuk kabul etmez. Hiçbir siyasi parti kendi varlığının tersini iddia eden, kendi varlığına aykırı olan bir siyasi teşkilatı kabul etmez. Zaten geçmişte yaşananlara bakarsanız da her 3 partinin de cemaatten gördüğü zararlar hesaplanamayacak kadar büyüktür. En son iktidarın gördüğü zararlar hepsinden daha büyüktür. O açıdan, siyasi partilerin farklı bir görüş olacağı kanaatinde değilim. Seçimlerde görüyorsunuz ki sokakta tabanı bile yok cemaatin, halkta da karşılığı yok.”  

	NURİ PİR 
	ADANA 
