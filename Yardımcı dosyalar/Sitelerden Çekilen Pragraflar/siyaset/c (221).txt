
	Bir basın açıklaması yapan Öncü, “Bilindiği gibi 7 Haziran 2015 genel seçimlerinde Çanakkale merkezde arzu ettiğimiz sonuca, hedefe ulaşamadık. Tabii bu hedefe ulaşamamada, ‘Benim yüzümden oldu’ veya ‘Ben bu başarıyı sağlayamadım’ gibi bir düşüncem olmadı. Yaklaşık 5,5 yıldır ilçe başkanlığı yapmaktayım. Bence artık bir kan değişimi yapmanın vakti geldi. Yeni gelecek genç, daha hırslı ve heyecanlı arkadaşlara göreve bırakmanın vakti geldi. Yeni gelecek arkadaşlara yol açmak açısından böyle bir karar aldım. Bundan sonraki süreçte partimiz nerede hangi görevi verirse, bizi nerede görmek isterse ben yine hazırım. Hatırlayacak olursanız 2014 30 Mart yerel seçimleri sonrasında da istifa etmiştim. O zaman da dediler ki ‘Yönetim değişikliği yapalım, sen devam et.’ O zaman olduğu gibi şimdi de hiçbir siyasi otoritenin telkini olmaksızın görevi bırakma kararı aldım. Yönetim kurulu üyesi arkadaşlarım istifa etmiyorlar, sadece ben istifa ediyorum. Genel merkezimizin takdiri olur da ileride başka bir arkadaşımızı başkan olarak atanırsa, yeni bir yönetim kurulu oluşturulursa o sürece kadar yönetimdeki arkadaşlarımız devam edecekler. Ama ben artık siyasette kan değişimi gerektiğine inanarak, bizden sonra gelecek arkadaşların önünü de açmak amacıyla istifa ettim. Kim gelirse gelsin, kim merkez ilçe başkanı olarak atanırsa atansın bir AK Partili olarak herkese elimden geldiğince yardımcı olurum. Bunun bir kırgınlık veya küskünlük veya birilerine sitemkarlık olduğu düşünülmesin" dedi.  

	GÜRKAN DÜZENLİ 
	ÇANAKKALE  
