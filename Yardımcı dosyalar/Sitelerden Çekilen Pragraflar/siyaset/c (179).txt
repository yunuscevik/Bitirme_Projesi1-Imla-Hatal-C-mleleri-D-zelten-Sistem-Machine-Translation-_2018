
	HDP Eş Genel Başkanı ve Van Milletvekili Figen Yüksekdağ, HDP Van ile eş başkanları Veysi Dilekçi, HDP ve DBP il yöneticilerinin de aralarında bulunduğu heyetle birlikte Van'ın Özalp ilçesinde ziyaretlerde bulunarak seçimde verdikleri destekten dolayı halka teşekkür etti. Van-Özalp karayolu üzerindeki Aşağı Mollahasan Mahallesi’nde aralarında HDP-DBP Özalp ilçe yönetimi, Özalp belediye eş başkanları Handan Bağcı, Şerefettin Özalp ve yüzlerce kişi tarafından karşılanan Yüksekdağ ve beraberindekiler, HDP, DBP ve belediyeyi ziyaret etti. 

	HDP ilçe binasında halkla ile bir araya gelen Yüksekdağ, seçimlerin haklıların kazandığı bir zaferin olduğunu belirterek, "Uzun yıllar boyunca Kürdistan ve Türkiye'de haksızların, zalimlerin, sömürgecilerin, egemenlerin saltanatı ve hükmü sürdü. Halkımız her zaman onurunu dik tutarak, bu egemen ve zalimlere karşı yıllarca direnerek kendini savundu. Artık 7 Haziran zaferi Türkiye ve Kürdistan halkları için yeni bir eşitlik hukuku, yeni bir insanlık sözleşmesi yapmaya başlamamızın ifadesidir. 

	Tüm halklar için yeni bir süreç başlamıştır. 7 Haziran ile birlikte yeni bir toplumsal sözleşme bütün halkların eşit ve özgürce yaşayacağı yeni bir toplumsal hukukun da ilk adımı atılmıştır. Halkların bir bütün olarak kazanımı tarihe çok büyük bir başlangıç olarak geçmiştir" diye konuştu. Yapılan konuşmaların ardından Yüksekdağ ve beraberindekiler Saray ilçesine geçti.  
