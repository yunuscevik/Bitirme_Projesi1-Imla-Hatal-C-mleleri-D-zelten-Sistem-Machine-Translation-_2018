

  
    
      
       
     
	2014 yerel seçimleriyle birlikte büyükşehir  olan Aydın’da, tasfiye edilen İl Özel İdaresi’nin taşınır ve taşınmaz mallarının dağıtımını yapan Devir Tasfiye Komisyonu’nun toplantılarına, Aydın Belediye Başkanı olan Özlem Çerçioğlu ’nun katılımı, o dönemde henüz Büyükşehir Belediyesi oluşmadığı gerekçesi ile komisyon başkanı tarafından engellendi. 
	 
	Bunun üzerine, Büyükşehir Belediye Başkanı seçilen Çerçioğlu, Aydın’da İl Özel İdare’ye ait taşınır taşınmaz mallarının bakanlıklara adaletsiz bir şekilde verildiğini iddia ederek Danıştay ’da hukuk mücadelesi başlattı. Danıştay 8’inci Dairesi, bir yıl sonra kararını verip, Büyükşehir Belediyesi’nin itirazını haklı buldu. 
	 
	Aydın Valiliği’nin, Büyükşehir Belediye Başkanı Çerçioğlu’nu dışında tutarak oluşturduğu devir ve tasfiye komisyonuun 6360 sayılı yasaya aykırı olduğu belirtilen Danıştay kararında, "Sonuç olarak, Vali’nin devir ve tasfiye komisyonuna katılacak kurum amirlerinin tespiti ile ilgili bir takdir yetkisi bulunmakla birlikte, belediye başkanları ile ilgili takdir yetkisi bulunmadığı, bu kapsamda seçimlerin ardından Büyükşehir Belediyesi’ne dönüşecek Aydın Belediyesi’ni temsilen belediye başkanının herhangi bir hak, alacak, borç ya da mal varlığının Aydın Büyükşehir Belediyesi’ne devredilmesi ihtimali bulunan tüm toplantılara, üye olarak katılımının temin edilmesi gerekmektedir" ifadelerine yer verdi. 
	 
	Danıştay’ın verdiği bu kararın ardından Aydın’da Büyükşehir Belediyesi’ne verilmeyen İl Özel İdaresi ve belediye mallarının dağıtımında Aydın Büyükşehir Belediyesi Başkanı Özlem Çerçioğlu’nun da dahil olacağı yeni komisyonun oluşturulacağı ve İl Özel İdaresi ile belediye mallarının paylaşımında yeni bir sürecin başlayacağı öğrenildi. 

	  
	Cem ULUCAN/AYDIN, (DHA)  
	  
  
 
