
	CHP Genel Sekreteri Tekin, 650 kişiyi barındıran İstanbul’daki Darülaceze’ye turizm planına ilişkin iddiaları değerlendirdi. Sabah saatlerinde bir grup partili ile birlikte Darülaceze’ye giderek iddialara ilişkin gazetecilere açıklamalarda bulunan Tekin, koalisyon alternatifleri üzerine değerlendirmeler yaptı. 

	Türkiye’nin erken seçimi kaldırmasının mümkün olmadığını savunan CHP Genel Sekreteri, “Türkiye’nin içeride ve dışarıda bir sürü sorunların olduğu bir ortamda bir erken seçimi kaldırması mümkün değildir. Millet iradesi ile bir seçim olmuştur” dedi. 

	Hükümet ortaklığı ile ilgili MHP Lideri Bahçeli’nin tutumu sorulan Tekin, “İddiası değil, çok açık ve net. Dün de gazetelere yansımıştı. Düğünde Bahçeli’nin demeci var. Sayın Bahçeli kabul etmeyeceğini ifade etmiş. Biz millete havale ediyoruz. Millet takdir edecek” şeklinde konuştu. 

	Koalisyon çalışmaları için bugünden yarına bir şey söylemenin mümkün olmadığını ifade eden Tekin, “Daha süreç başlamış değil. Önümüzdeki günlerde, ayın 25’inde büyük olasılıkla süreç başlayacak. Daha yetki verilmemiş. Yani yetki kime verilecek, nasıl işleyecek, yetkiyi alan süreci nasıl işletecek biraz zamana ihtiyacımız var, hep beraber göreceğiz” ifadelerini kullandı. 

	MHP Lideri Devlet Bahçeli’nin erken seçim için verdiği 15 Kasım tarihine de değinen Gürsel Tekin, şunları söyledi: “Bunu Sayın Bahçeli’ye soracaksınız, bunun muhatabı ben değilim. Türkiye’nin kevgire döndüğü içeride ve dışarıda bir sürü sorunların olduğu bir ortamda bir erken seçimi Türkiye’nin kaldırması mümkün değildir. Millet iradesi ile bir seçim olmuştur. Millet bütün siyasi partilere ayar vermiştir. Diyor ki; ‘kardeşim benim takdirim bu. Bu takdir içerisinde bir koalisyon kuracaksınız’. Benim sorunlarımı benim dertlerimi ortadan kaldıracaksınız. Biz millet iradesine saygılıyız. Millet iradesi çerçevesi içerisinde Cumhuriyet Halk Partisi hazırdır.” 
