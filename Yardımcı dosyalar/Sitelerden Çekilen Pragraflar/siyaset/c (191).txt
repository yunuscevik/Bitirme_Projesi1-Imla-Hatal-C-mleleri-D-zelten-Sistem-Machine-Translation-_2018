
	7 Haziran Genel Seçimlerinden sonra Mersin'i Türkiye Büyük Millet Meclisi (TBMM)'nde temsil edecek olan kentin tek kadın milletvekili Çilem Öz, milletvekili seçilme sürecini ve Mersin’in tek kadın milletvekili olarak neler yapabileceğini anlattı. Siyasi partiler içerisinde eşit temsilin olmaması halinde erkekler için siyaset yapılmaması gerektiğini savunan Öz, “Bu gökyüzünün yarısı bizim, siyasetin de yarısı bizimdir. Biz olaya hep böyle baktık. Mersin’de görüyorum, genel bütün siyasi partilerin, HDP’de dahil bunun içine, siyasi çalışmalarında hep kadınlar var. Kadınların sırtından yürüdü bu seçim çalışması. En zor işleri kadınlar yaptı. Siyasi partiler içerisindeki kadın kolları çok geri bir yapıdır. Hiçbir partinin kadın kolları olmamalıdır. Aynı zamanda kota tartışmaları çok geri tartışmalardır. Evet bizde bu süreçlerden geçtik ama bunu eşit temsile taşımasını bildik. Hatta bizde şöyle, 11 vekil adayı varsa 6’sı kadın olmalıdır. Yarısının bir fazlası öncelikle kadına aittir. Siyaset anlayışımız böyledir. Kadın üstünlüğünden giden bir siyasettir.” 

	 "KADINLARIN PAYINA ÖLÜM DÜŞÜYOR"  
	Mersin’de kadınların siyasi yapı içerisinde bu kadar etkin olmasına rağmen, sadece kendisinin mazbata almasının acı bir durum olduğunu savunan Öz, şunları söyledi: “Mutluyum, en azından bu kentin iradesini tamamen erkeklere teslim etmedik. Daha fazla sayıda kadın arkadaşla parlamentoya gitmeyi çok isterdim. Belki siyaseten diğer partilerle sıkıntılar yaşayabiliriz ama orada diğer partilerden kadınlar olsaydı eğer, kadın sorunları üzerinde kesinlikle birleşebilirdik. Birlikte siyaset yapabilirdik. Bu kentin kadınları Özgecan cinayetinde bütün Türkiye’yi ayağa kaldırabilen kadınlardır. Böyle bir güce sahipler. Maalesef, bu kentin siyasetinde yoklar. Siyasi anlamda emek verdiler ama sözü erkeklere söylettiler. Bu çok üzücü bir durum." 
	Mersin’de, "eşit temsil tüm siyasi partilerde oluşsun" diye çalışacaklarını anlatan Öz, sözlerine şöyle devam etti: 
	"Eşit temsil yoksa eğer kadınlar bu siyaset içerisinde erkekler için emek vermesin. Kadınların anlamlandıramadığı bir durum var. Bu ülkede bir sürü kadın sorunu yaşanıyor. Bunların çözüm sorunu için parlamentoda bir güç oluşturmak gerekiyor. Eğer bu gücü oluşturmazsak başımıza gelecekler belli. Bugüne kadar yaşadığımız durum belli. Bin yıldır erkekler yönetiyor. Kadınların payına ölüm düşüyor. Yeni bir yaşam sağlayabilmek için, o parlamentoda da olmak gerekiyor. Hangi siyasi partiden olursa olsun, o parlamentoda yerimizi almamız gerekiyor. Parlamentoya gittiğimizde tüm siyasi partilerdeki kadın arkadaşlarla kadın sorunları üzerinde buluşmak için elimizden geleni yapacağız.” 

	 “KADIN BAKANLIĞI MUTLAKA KURULMALI”  
	Aile ve Sosyal Politikalar Bakanlığının sadece aile içindeki kadını odak noktasına aldığını ileri süren Öz, Kadın Bakanlığı kurulması için ellerinden geleni yapacaklarını kaydetti. Öz, Kadın Bakanlığı konusunun çok önemli olduğunu belirterek sözlerini şöyle sürdürdü: "Aile Bakanlığı sadece ailenin içindeki kadını görüyor. Kadını ailenin içinde görmenin özelliği şudur, ‘ya eşsiniz ya annesiniz ya da kız çocuğusunuzdur’ doğal olarak bu durum kadın aklını, kadın fikrini, kadın vicdanını yok saymaktadır. Oysa kadınların gerçekten kadın bakanlığına ihtiyacı vardır. Çünkü bu cinsin bir şekil ile temsil olması gerekiyor. Bütçesi olması gerekiyor. Çok sorun yaşanıyor. Bu sorunları çözecek tam yetkili makamın olması gerekiyor. Bu kadın bakanlığı yeter ki kurulsun biz görev almaya hazırız. Hangi hükümet başta olursa olsun. Doğal olarak bir bakanlık olmazsa bir sorun çözme noktasına yeterince hakim olamayacağız." 

	 "YASAL HAKKIMIZI KULLANAMIYORUZ"  
	Toplumun her alanında kadınların ortak sorunları bulunduğunu dile getiren Öz, şunları söyledi: "Doğal olarak biz bu ülkede boşanma hakkını bile öldürüle öldürüle kazanmaya çalışan bir cinsiz. Kadın cinayetlerinin yüzde 80’i, 90’ı boşanmalardan dolayı yaşanmaktadır. Bu yasal hakkımızı bile kullanamayan bir cinsiz. Doğal olarak bir bakanlığımız ve parlamentoda mücadelemiz olmak zorunda. Bu siyasal hayatta biz olmazsak eğer, erkeklerin başımıza getirdiği şeyler ortadadır. Bu olayların önünde durmak için en büyük mücadele alanı parlamentodur. İlk baştan beri söylüyoruz. Sadece HDP’ye oy verenlerle değil, tüm Mersinlilerle bir araya gelmek istiyoruz. Siyaset anlayışımız şu yönde, ‘asla kimse adına söz söylemeyeceğiz, onlarla beraber söyleyeceğiz’ o yüzden sürekli biz meclise sözünü kullanıyorduk. Doğal olarak da Mersin’de yaşayan kadınlardan şunu bekliyorum. Benim şahsımda değil, bir kadın vekil çevresinde gerçekten güçlenelim ve bir araya gelelim." 

	 “BU ŞEHRİ KADINLAR YÖNETMELİ”  
	Mersin’in ne kadar demokrat bir yapıya sahip olsa da bir çok sorunu kent olarak bünyesinde barındırdığını söyleyen Öz, şöyle konuştu: 
	“Mersin kadın cinayetlerinin yüksek olduğu bir şehir. Bu kent sakin ve demokratik gözüküyor. Fakat yaşanan sorunlar var. Hangi kentte olduğumuzun bir önemi yok, kadının başına her yerde aynı durum geliyor. Birlikte durmak, birlikte ses çıkarmak zorundayız. Asla şunu söylemek istemiyorum, ‘Meclise gidersem, Mersin için onu yapacağım, şunu yapacağım’ değil, birlikte ne yapacağız demek istiyorum." 
	Siyasetçilerin her şeyi bildiklerini iddia ettiğini anlatan Öz, sözlerini şöyle tamamladı: 
	"Ben onların aksine hiçbir şey bilmediğimi söylüyorum. Mersin’in kadınları bana ne öğretirse onu biliyor olacağım. Ne söylerlerse o kadar konuşacağım. Doğal olarak da bunu tek başıma yapamam. Birlikte olursak her şeyi yapabiliriz. Mersin’de nereye gittiysem kadın var. Tüm sivil toplum kuruluşlarında, partilerde, basında her yerde var. Kadın gazetesinin olduğu tek şehir burası. Bu kadar çok kadının olduğu bir yeri kadınlar yönetmelidir.”  
