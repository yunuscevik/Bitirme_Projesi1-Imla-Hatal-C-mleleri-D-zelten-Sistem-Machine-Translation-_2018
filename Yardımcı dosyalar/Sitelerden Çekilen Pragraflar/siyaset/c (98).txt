

  
    
      
       
     
	Cumhurbaşkanı Erdoğan, Suriye  ve enerji  konularının ana gündem maddesi olduğu 1,5 saatlik görüşme öncesi Rusya  lideri Putin’i İngilizce  “Günaydın” diyerek  karşıladı. Gazetecilere poz veren iki lider daha sonra kısa bir selamlama konuşması yaptı. Heyetler arası görüşme samimi bir havada geçti. 

	Görüşmede Dışişleri  Bakanı Mevlüt Çavuşoğlu, Enerji Bakanı  Taner Yıldız , Cumhurbaşkanlığı Genel Sekreter  Yardımcısı ve sözcüsü İbrahim Kalın , eski Ulaştırma Denizcilik  ve Haberleşme  Bakanı Binali Yıldırım  da hazır bulundu. Rus heyetinde ise Dışişleri Bakanı Sergey Lavrov, Enerji Bakanı Aleksandr Novak, Rus devletine bağlı nükleer  enerji şirketi Rosatom’un Başkanı Sergey Kiriyenko, Gazprom  CEO'su  Aleksey Miller ve diğer yetkililer yer aldı. 

	Cumhurbaşkanı Erdoğan, Avrupa  Oyunları’nın güzel bir açılış töreni  ile başladığını belirterek, bu organizasyon için Azerbaycan 'ın ciddi bir yatırım yaptığını söyledi. 

	 

	Organizasyonun isminin "Avrupa Oyunları" olduğunu anımsatan Erdoğan, AB üyesi ülkelerin liderlerinin çoğunun açılış töreninde olmamasını eleştirdi. Cumhurbaşkanı Erdoğan, "Gerçi adı Avrupa Oyunları ama Avrupa Birliği  üyesi ülkelerin liderleri falan yoktu" dedi. Erdoğan, liderlerin olmadığı oyunlara AB ülkesinden sporcuların ise katıldığını belirtti. 

	 PUTİN'DEN ESPRİLİ YANIT   

	AFP'nin haberine göre, Erdoğan'ın AB liderlerinin açılışta bulunmamasına getirdiği eleştiriye Putin, gülümseyerek, "Tüm AB'yi aday ülke Türkiye  temsil etti" karşılığını verdi. 

	Putin, Türk milli futbol  takımının büyük bir takım  olduğunu belirterek, ülkesine, Türkiye'ye  ve Azerbaycan'a başarılar diledi. 

	Four Seasons Otel'de gerçekleşen görüşme basına kapalı gerçekleşti. Basın  mensuplarının görüntü ve fotoğraf almasının ardından iki liderin görüşmesi başladı. 

	 ERDOĞAN ONUR KONUĞU  
	  

	Avrupa Oyunları, 68 bin seyirci kapasiteli Bakü  Ulusal Stadyumu'nda gerçekleştirilen açılış töreniyle başladı. Törene Erdoğan ve Putin’in yanısıra, Belarus  Devlet Başkanı  Aleksandr Lukaşenko, Karadağ  Cumhurbaşkanı Filip Vuyanoviç , Sırbistan  Cumhurbaşkanı Tomislav Nikoliç, Bosna Hersek  Devlet Başkanlığı Konseyi Başkanı Mladen İvaniç, Türkmenistan  Devlet Başkanı Gurbangulu Berdimuhamedov, Tacikistan  Devlet Başkanı İmamali Rahman, Bulgaristan  Başbakanı Boyko Borisov , Gürcistan  Başbakanı İrakli Garibaşvili, Çek Cumhuriyeti  Parlamento  Başkanı Başkanı Jan Hamachek, Monaco Prensi II. Albert'ın da aralarında bulunduğu yaklaşık 15 devlet başkanı ve liderle yaklaşık 40 üst düzey devlet yöneticisi seremoniye onur konuğu olarak katıldı. 

	Azerbaycan tarihinin en büyük organizasyonu olan 1'inci Avrupa Oyunları'nda 50 ülkeden yaklaşık 6 bin sporcu, 20 branşta yarışıyor. Önemli bir kısmı yeni inşa edilen ve modernizasyonu yapılan 18 ayrı spor  tesisinde yapılacak oyunları 1500 gazeteci takip ediyor. 

	Senkronize yüzme , yüzme, atlama, artistik cimnastik, atıcılık, bisiklet , basketbol  3x3, plaj  futbolu, plaj voleybolu, triatlon , sutopu, okçuluk , badminton , masa tenisi, voleybol , boks , eskrim, karate, tekvando , judo , güreş, sambo, kano sprint ve atletizm  gibi müsabakaların yapıldığı Avrupa Oyunları 17 gün sürecek ve 28 Haziran 'da yapılacak kapanış töreniyle sona erecek.  
  
 
