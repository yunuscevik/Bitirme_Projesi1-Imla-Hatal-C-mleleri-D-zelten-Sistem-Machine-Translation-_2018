
	MHP Genel Başkan Yardımcısı ve İstanbul Milletvekili E. Semih Yalçın, Hıncal Uluç'un köşe yazısındaki MHP hakkındaki açıklamalarıyla ilgili yazılı açıklama yaptı. Yalçın, "Beyin melekeleri zayıfladığı için gazetecilikten sakıt olmasına rağmen hâlâ birbirini nakzeden cümlelerle köşe yazısı yazmaya devam eden Hıncal Uluç, koalisyon görüşmeleri daha resmen başlamadan MHP’den gelen açıklamalarla ilgili ön yargılı tefsir-i şeriflerde bulunmuştur. Hıncal Uluç’un hezeyanlarından, MHP’nin siyasette anahtar parti ve güçlü bir aktör olmasını ve bütün yolların MHP’ye çıkmasını hazmedemediği anlaşılmaktadır. Ne yazık ki Hıncal gibilerin kindar gözlerine MHP düşmanlığından oluşan bir siyasi katarakt inmiştir. Onun gibiler mutlaka MHP’yi eleştirecek, yerecek bir konu bulup üzerine gitmektedir. Çünkü onların huyu, meşrebi, tabiatı ve seciyesi, cibilliyeti budur. Bu Hıncal ve onun gibiler, sanki güneydoğudaki vahim durumdan hiç haberleri yokmuş gibi davranmaktadır. Sanki orada bazı vatandaşlarımız PKK’nın zoruyla devletin mahkemelerine değil, yasa dışı KCK’nın terör mahkemelerine yönlendirilmemektedir. Sanki yıllarca Mehmetçikle yan yana Türkiye’nin bekası için canını ortaya koyan koruculara ‘O keleşleri size çevirmesini biliriz’ diyen, HDP’nin milletvekili değildir" ifadelerini kullandı. 

	"Ey sevgili milletimiz! Doğu ve güneydoğunun birçok yerinde devlet otoritesi fiilen bitmiştir" diyen Yalçın, şunları kaydetti: 

	"Ne askerlerimiz ne polisimiz burunlarını çıkarabilmektedir. Orada devlet PKK’dır. Kayserili, Edirneli bir vatandaşımızın Hakkari’de dükkan açmasına izin verilmemektedir. Buna karşılık Batıda kuzeyde ve güneyde hala vatandaşlarımızın sağduyusu ve bütünlük anlayışı egemendir. Doğu ve güneydoğunun birçok yerinde vatandaşlara baskı yapılarak Türk okullarına çocuklarını göndermeleri engellenmektedir. Bu tablonun birinci mimarı AKP, ikincisi de PKK’dır. Bu durumu onaylayanlardan biri de bu Hıncal Uluç’tur. Doğu ve güneydoğuda olup bitenlerden bir cümle bile söz etmeyen Hıncal, işi gücü bırakıp MHP ile uğraşmakta, halkın acı gerçekleri öğrenmesini engellemektedir. Zaten yandaş yazılı medyanın amiral gemisi olan çalıştığı gazete de ondan bunu istemektedir. Vesayete boyun eğmiş olan Hıncal, PKK’nın bölgede hem kırsala hem de belli başlı kentlere hâkim olduğunu ve oralarda devlet otoritesinin bittiğini halka anlatacak cesareti gösterememektedir. PKK’nın Meclis’teki uzantılarının şimdi taktıkları şirinlik muskasının arkasında bir canavarlığın gizlendiğini dillendirememektedir. Bunun içindir ki asıl gaflet, dalalet ve hatta hıyanet içinde olan Hıncal Uluç’tur." 

	Yalçın, açıklamasında şunları kaydetti: 
	"Hıncal Efendi, milli devletler Batı’da altın çağını yaşarken Türkiye’de farklı etnik kimliklerin Anayasa’da yer almasının ve bunlardan bir ya da ikisine Türk kimliğiyle eşit statü verilmek istenmesinin sebeplerini milletle paylaşmak yerine ayrılıkçıların emellerine hizmet etmektedir. Ama iş MHP’ye gelince kalemini düşmanca oynatabilmektedir. İç savaşı durdurma konusunda MHP’nin bir projesi olmadığı, koalisyon hükümetleri kurulması hususunda çözümsüzlük ürettiği gibi temelsiz iddialarla ortalığı bulandırmaya çalışan Hıncal; ferasetten, basiretten ve sağduyudan ne kadar yoksun bir yazar müsveddesi olduğunu bir kez daha ispatlamıştır. Gerçeğin böyle olmadığını; daha kaç defa onun partimizin durduğu yeri göremeyen, görmek istemeyen gözlerine sokmamız, doğruları duymazdan gelen kulağına kaç kez üflememiz gerekecektir? MHP’nin terörle mücadele ve kardeş kavgasının önlenmesi konusundaki beyanları gayet nettir. Ama Hıncal Uluç ve onun gibi MHP ön yargıları yüzünden aklıselimi yitirenlere bir kez daha anlatmakta fayda mülahaza ediyoruz. 

	MHP’nin şartı açıktır: Öncelikle terör örgütü kayıtsız şartsız silah bırakmalı ve devlete teslim olmalıdır. PKK, Türk milletinin dışında suni bir millet yaratma çabasından vazgeçmelidir. Yeri geldiğinde Atatürkçülük konusunda mangalda kül bırakmayanlara ve bilhassa Hıncal Efendi’ye onun kısa ve özlü tarifini hatırlatalım: Türkiye halkına Türk denir! Cumhuriyet’in temelleri de sınıfsız ve imtiyazlı zümrelerin olmadığı bir toplum yaratmak için böyle kavrayıcı, kucaklayıcı bir anlayışla atılmıştır. MHP’nin çıkış noktası budur."   
