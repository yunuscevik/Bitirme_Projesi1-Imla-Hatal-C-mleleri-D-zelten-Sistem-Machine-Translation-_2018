
	TBMM Genel Kurulunda 25. dönem başladı. Yemin töreninden önce İstiklal Marşı okundu. Geçiçi TBMM Başkan Deniz Baykal'ın konuşmasının ardından ilk yemini Bursa Milletvekili Bennur Karaburun yaptı. Bennur Karaburun'un ardından Adana'dan başlayarak milletvekilleri yemin edecek. 550 milletvekilinin yemini, her biri birer dakikadan hesaplandığında ve verilecek iftar molası düşünüldüğünde yaklaşık 10 saat sürecek. Yemin için vekiller sahura kadar mesai yapacak. 

	Ant içme töreninin Adana ilinden başlayacağını hatırlatan Baykal, ilk olarak Meclis Kürsüsü’ne Bursa Milletvekili olan engelli Bennur Karaburun’u davet etti. Karaburun için, Genel Kurul kürsüsünün önüne özel bir rampa hazırlandı. 

	Baykal’ın Meclis açılışında yaptığı konuşma şöyle: "Burada görev yapacak olan milletvekilleri sadece seçildikleri illerin veya üyeleri oldukları siyasi partilerin değil, kendilerine oy vermiş olan ya da olmayan bütün milletin temsilcileri olacaklar. Burada görev yapacak bütün milletvekilleri artık milli siyaset kimliğinizin ayrılmaz birer parçasıdır. Bu bilinç ve sorumluluk duygusu içinde yapacağınız çalışmalarda hepinize başarılar diliyorum. Bugün üyesi olmaktan onur duyduğumuz TBMM, iki ay önce 95. kuruluş yıl dönümünü kutlamıştır. Dünyanın en eski, köklü parlamentolarından birisidir. Milli mücadeleyi gerçekleştirmiş, savaşlar, isyanlar yaşamış bir gazi meclistir. Dünyanın pek çok yerinde millet meclisini devletler kurmuştur, biz de ise en büyük fark millet Meclis’i kurmuştur. Türkiye Büyük Millet Meclisi. Devleti kurduğu için kurucu meclistir. Bir asra yaklaşan tarihi içinde Misak-ı Milli kapsamında egemen ve bağımsız bir devlet kurmuş, Cumhuriyet devrimlerin gerçekleştirmiş, tek partili rejimden çok partili rejime geçişi sağlamış, eğitim, hukuk, sanayileşme alanlarında büyük ilerleme sağlamıştır." 

	 "MİLLETİMİZİN TAKDİRİ BÖYLE OLDU"  

	"Türkiye’yi bu noktaya taşımakta kuşaklar boyunca hakkı ve emeği geçen bütün insanlarımızı şükranla anmak manevi borcumuzdur" diyen Baykal, "Şimdi yeni bir meclis ile karşı karşıyayız. Birbirini anlamak, birbirine saygı göstermek zorunda olan insanlardan oluşan bir Meclis. Ancak, kol kola girerlerse ilerleyebilecek olan insanlardan oluşan bir meclis. Milletimizin takdiri böyle oldu. Şimdi bunu işletmek zorundayız. Uzun bir tek parti yönetimine dayanan iktidar dönemi acı, farklı deneyimlerin sonucunda milletimizin kararı uzlaşmak, el birliği, işbirliği yaparak yönetmek doğrultusunda olmuştur. Elbette, uzlaşma talebinde hukuk, ahlak, yurtseverlik olacaktır. Elbette siyasi partilerimizin temel ilkeleri barış içinde yaşamamızı imkansız kılmayacaktır. Demokrasi çeşitli güç merkezlerini kapsayan çoğulcu bir güç yapısının ortaya çıkışıyla gerçekleşir. Geçmişte yaşanan gerginliklerin, çatışmaların, dayatmaların sonucunda ortaya çıkan kutuplaşmayı sürdürmenin şartları artık kalmamıştır. TBMM’nin bunu en iyi şekilde değerlendireceğine inanıyorum. Bu meclis yapısı birbirimizi anlamanın,birbirimize saygı göstermenin,işbirliği yaparak katılımcı bir demokrasiyi hayata geçirmenin bir fırsatı olarak değerlendirilmelidir. Birbirinden farklı din, inanç ve mezhep kimliklerine, farklı etnik kimliklere sahip olmamız bizi tek ve ortak bir milli siyasi kimlik içinde birleşmekten bizi alıkoyamamıştır" ifadelerini kullandı. 

	Baykal’ın yemin töreninde giydiği frakın Eskişehir’de dikildiği öğrenildi. Milletvekillerini oturacağı sıralara, güller, milletvekili yemininin yazılı olduğu kartlar ve yakalarına takmaları için kokartlar bırakıldı. 

	 İŞTE O ANT  

	Milletvekillerinin, Genel Kurul’da içtiği ant şöyle: "Devletin varlığı ve bağımsızlığını, vatanın ve milletin bölünmez bütünlüğünü, milletin kayıtsız ve şartsız egemenliğini koruyacağıma; hukukun üstünlüğüne, demokratik ve laik cumhuriyete ve Atatürk ilke ve inkılaplarına bağlı kalacağıma; toplumun huzur ve refahı, milli dayanışma ve adalet anlayışı içinde herkesin insan haklarından ve temel hürriyetlerden yararlanması ülküsünden ve Anayasa’ya sadakatten ayrılmayacağıma; büyük Türk milleti önünde namusum ve şerefim üzerine ant içerim." 

	Ankara milletvekillerinin ant içmesi esnasında, Cumhurbaşkanı Recep Tayyip Erdoğan, Genel Kurul salonundan ayrıldı. Baykal’ın Cumhurbaşkanı Erdoğan’ın ’Genel Kurul’dan ayrıldığını’ belirtmesi üzerine AK parti sıralarındaki vekiller, Erdoğan’ı arkasından alkışladı. 

	 HDP'DEN YEMİN TÖRENİ AÇIKLAMASI  

	HDP, bazı milletvekillerinin çeşitli nedenlerle yemin törenine katılamacağını açıkladı. HDP'den yapılan açıklamada şöyle denildi: 

	"Muş Milletvekilimiz Sayın Ahmet Yıldırım Kayınpederinin vefatı, Adana Milletvekilimiz Sayın Rıdvan Turan geçirdiği operasyon ve Bitlis Milletvekilimiz Sayın Mizgin Irgat, annesi ve kızkardeşinin geçirdiği trafik kazası dolayısıyla yemin törenine katılamayacaklar. Sayın Yıldırım’a başsağlığı, tedavi görmekte olan milletvekilimiz Sayın Turan ve Sayın Irgat’ın yakınlarına acil şifalar diliyoruz. Milletvekillerimiz katıldıkları ilk Genel Kurul oturumunda yemin ederek yasama faaliyetlerine başlayacaklardır."  

	 BAŞBAKAN DAVUTOĞLU, MECLİS'TE ANT İÇECEK  

	Başbakan Ahmet Davutoğlu, 7 Haziran genel seçimlerinden sonra TBMM'de düzenlenen törenle ant içecek. Başbakan Davutoğlu, TBMM'ye geldi. Davutoğlu'nu partisinin vekilleri Büyük Şeref Salonu'nda karşıladı.  
