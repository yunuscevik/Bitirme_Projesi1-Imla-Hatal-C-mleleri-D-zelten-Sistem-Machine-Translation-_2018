
	Başbakan Ahmet Davutoğlu, Çankaya Köşkü'nde Türk Sanayicileri ve İşadamları Derneği (TÜSİAD) Heyeti'ni kabul etti. Görüşmenin bitmesinin ardından basın mensuplarına açıklamalarda bulunan TÜSİAD Başkanı Cansen Başaran Symes, 1,5 saat süren görüşmede neler konuşulduğuna dair bilgi verdi. Symes, yaptığı açıklamada, "HDP'den sonra hepsini toparlayıcı bir bilgi vereceğim. Son derece olumlu bir görüşme geçirdik Sayın Başbakanımızla. Toplantıya ertelenen bir saatte başladık çünkü kendileri Türkiye için acı bir gün, 9. Cumhurbaşkanımız Süleyman Demirel'in vefatını öğrendik. Kendileri de Güniz Sokak'ı ziyaret etmek üzere gitmişlerdi. Biz de bu arada giderek taziyelerimizi bildirdik. Bu arada da Türk halkına başsağlığı diliyorum. Türkiye için son derece ekonomi ve kalkınma alanında katkılarını yapmış önemli bir liderimizi kaybettik. Hem ailesine hem Türk halkına başsağlığı dileklerimi iletmek isterim. Programımızda olduğu üzere HDP'ye gidiyoruz. HDP çıkışında da toplu olarak size bir değerlendirme yapıp arkasından da basın bültenine elden dağıtacağım. Bütün iş dünyasının önceliklerini tüm açıklığıyla aynen diğer partilere olduğu gibi bildirdik. Kendileri bunların dönüşüm programları içinde yer aldığını daha önce açıklanan belli konularda bize teyitlerini verdiler. Son derece açık bir diyalogla görüşlerimizi karşılıklı olarak paylaştık" ifadelerini kullandı. 

	Bir gazetecinin "Buzlar eridi mi" sorusuna Symes, "Güldüğümüze göre eridi" karşılığını verdi.  

	ENİSE YAPAR 
	ANKARA  
