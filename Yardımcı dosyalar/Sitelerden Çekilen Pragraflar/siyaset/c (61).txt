

  
    
      
       
     
	Cumhurbaşkanı Tayyip Erdoğan mesajında, 

	"Türkiye Cumhuriyeti ’nin 9. Cumhurbaşkanı Süleyman Demirel ’in vefatını büyük bir teessürle öğrendim. 

	Türk siyasi tarihinde derin izler bırakan, ülkemizin kalkınma sürecinde katkıları bulunan Süleyman Demirel, devlet ve siyaset  adamı olarak siyasi tarihimizin önemli isimleri arasında yer almaktadır. 

	Süleyman Demirel, üstlendiği görevler, gerçekleştirdiği hizmetler ve siyasetteki rolü ile aziz milletimiz tarafından gelecekte de yad edilecektir. 

	Türkiye’nin 9. Cumhurbaşkanı Sayın Demirel’e rahmet diliyor; ailesine, yakınlarına ve milletimize başsağlığı temenni ediyorum." dedi. 

	 BAŞBAKAN AHMET DAVUTOĞLU :   Başbakan Davutoğlu, sosyal paylaşım sitesi Twitter  üzerinden, 9. Cumhurbaşkanı Süleyman Demirel'in vefatı dolayısıyla başsağlığı mesajı yayınladı. Davutoğlu, mesajında, "Türk siyasi tarihinde çok derin izler bırakmış 9. Cumhurbaşkanımız Sayın Süleyman Demirel'in vefatını üzüntüyle öğrendim. Sevenlerine, yakınlarına ve milletimize taziyelerimi iletiyorum. Kendine özgü üslubu ve uzun siyasi yaşamında ülkemize verdiği hizmetlerle hep hatırlanacak bir siyaset adamıydı" ifadesine yer verdi. 

	 

	 CHP GENEL BAŞKANI KEMAL KILIÇDAROĞLU:    "9. Cumhurbaşkanı Süleyman Demirel’in vefatından derin üzüntü duydum. Kendisine Allah’tan rahmet diliyorum. Türk Siyasi Hayatımızın çok önemli ve değerli bir üyesini kaybettik. Türkiye Siyasetinin 40 yılı aşkın  bir dönemine damgasını vurmuş, kendine has üslubu, hoşgörüsü, azmi, demokrat kişiliği ile yeri doldurulamayacak bir devlet adamı idi.  Ülkemizin ve tüm sevenlerinin başı sağ olsun." 

	 TBMM BAŞKANI CEMİL ÇİÇEK :   Türkiye'nin demokratikleşmesinde, demokratik hayat mücadelesinde önemli bir yere sahip. Zor yıllarda Cumhurbaşkanı, Başbakan, muhalefet lideri olarak önemli sorumluluklar üstlendi. 

	 

	 TANSU ÇİLLER:   Eski Başbakan Tansu Çiller, 9. Cumhurbaşkanı Süleyman Demirel'in millete hizmeti her şeyin üstünde tutan, ülkeye büyük eserler kazandıran ve siyasi tarihte iz bırakmış önemli bir siyaset duayeni olduğunu bildirdi. Çiller, 9. Cumhurbaşkanı Süleyman Demirel'in vefatı dolayısıyla başsağlığı mesajı yayınladı. Mesajında, Demirel'in vefatı nedeniyle büyük üzüntü duyduğunu belirten Çiller, "Millete hizmeti her şeyin üstünde tutmuş, ülkemize büyük eserler kazandırmış, siyasi tarihimizde iz bırakmış önemli bir siyaset duayenidir. Ayrıca Kıratın millete hizmet yolunda kendisiyle uzun yıllar birlikte çalıştık, çok anılarımız oldu" ifadelerini kullandı. 

	 

	Siyaset yasağının olduğu dönemde Demirel'in kendisini Tuzla'daki evine davet etmesiyle tanıştıklarını vurgulayan Çiller, şunları kaydetti: "Konuşmalarında demokrasi aşığı yanını, bu yöndeki heyecanını gördüm. Siyasete atılmam yönündeki çağrısına olumlu cevap vermemde, demokrasiye olan bağlılığı en önemli etken olmuştur. Daha sonra Doğru Yol Partisi 'nin zor şartlarda kuruluşunun ardından, o zaman ki parti  genel merkez binasının zemin katında mahzen olarak da anılan toplantı  odasında demokrasi yolunda birlikte önemli çalışmalarımız oldu. Demokrasi ve Türkiye sevdasıyla mahzenden çıkıp, 6 kez gittiği makama 7 kez geldi ve son noktada demokrasi meşalesi olarak Türkiye Cumhuriyeti'nin Cumhurbaşkanı oldu. Milletimiz, dava arkadaşları ve sevenleri tarafından unutulmayacaktır. Allah'tan  kendisine rahmet, ailesine ve tüm sevenlerine başsağlığı diliyorum." 

	 

	 CHP İSTANBUL MİLLETVEKİLİ İLHAN KESİCİ:   CHP İstanbul Milletvekili İlhan Kesici, sabah saatlerinde 9. Cumhurbaşkanı Süleyman Demirel'in vefat  ettiği Güven Hastanesi'ne geldi. Hastane  çıkışında açıklamada bulunan Kesici, "Mekanı cennet olsun. Milletimizin başı sağolsun. Allah taksiratını affetsin. Mekanı cennet bahçelerinden bir bahçe olsun" dedi. 

	 AB BAKANI VOLKAN BOZKIR:   Allah'tan rahmet diliyorum. Benim için çok özel anıları olan, yanında çalışmaktan onur duyduğum bir cumhurbaşkanımızdı. Mekanı cennet olsun. Anılarıyla yaşayacağız 

	 ÇEVRE VE ŞEHİRCİLİK BAKANI İDRİS GÜLLÜCE:   Herkes geliyor geçiyor bu dünyadan. Önemli olan iyi bir iz bırakmak 

	 

	 MESUT YILMAZ:   Bugün yaşadığımız güncel gelişmeler ışığında vefatından hemen sonra aklıma gelen bir anekdot dinlemiştim kendisinden. 1963 yılında rahmetli İnönü hükümete başkanlık ederken, Demirel'de adalet partisi genel başkanıydı. O tarihte mecliste hükümeti düşürmek için gerekli  çoğunluğu sağlamışlar ve muhalefet partileri olarak o zamanki Cumhurbaşkanı rahmetli Cevdet Sunay'dan randevu almışlar. Cevdet Sunay'da bütün parti liderlerini davet etmiş. Rahmetli İnönü dahil bütün parti liderleri Çankaya  köşkünde toplanmışlar. Sunay önce sözü Demirel'e vermiş. Demirel bu hükümetten memnun olmadıklarını, bu hükümeti değiştirmek istediklerini onun için de çoğunluğu sağladıklarını dile getirmiş. Daha sonra rahmetli İnönü'ye söz vermiş Sunay. Rahmetli İnönü çok kısa bir ifadede bulunmuş. Bu toplantının yeri burası değildir, meclisin kurulduğu yerde, meclisin düşürüleceği yerde meclistir. Cumhurbaşkanı bu işe taraf değildir. Sonra Demirel bana dedi ki 'haklıydı İnönü'. Hiçbir şey söyleyemedik toplantıda orada bitti dedi. 
  
 
