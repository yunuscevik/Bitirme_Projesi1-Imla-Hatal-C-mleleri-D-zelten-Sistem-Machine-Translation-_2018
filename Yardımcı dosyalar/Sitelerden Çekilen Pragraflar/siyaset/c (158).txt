
	MÜSİAD’ın düzenlediği iftar programında hükümetin kurulmasında izlenecek yol haritasına ilişkin yöneltilen eleştirileri yanıtlayan Cumhurbaşkanı Recep Tayyip Erdoğan, “Daha Meclis başkanı çıkmadan görevlendirmeyi yapacağımızı söylüyorlar. Bu yolun haritasını belirledik ve öyle devam ediyor. Bu yolda attığınız adımlarla ülkeyi siz karıştırdınız” dedi. 

	Müstakil Sanayici ve İşadamları Derneği (MÜSİAD), Haliç Kongre Merkezi’nde iftar programı düzenledi. Program Kur’an- Kerim tilaveti ile başladı. Programa Cumhurbaşkanı Recep Tayyip Erdoğan ve eşi Emine Erdoğan, Enerji ve Tabii Kaynaklar Bakanı Taner Yıldız, Ekonomi Bakanı Nihat Zeybekci, Gençlik ve Spor Bakanı Akif Çağatay Kılıç, Avrupa Birliği Bakanı Volkan Bozkır, Dışişleri Bakanı Mevlüt Çavuşoğlu, Orman ve Su İşleri Bakanı Veysel Eroğlu, milletvekilleri, Beyoğlu Belediye Başkanı Ahmet Misbah Demircan, İstanbul Valisi Vasip Şahin, MÜSİAD Genel Başkanı Nail Olpak ve çok sayıda MÜSİAD üyesi katıldı. 

	MÜSİAD’ın yardımlaşma ve dayanışma yönüyle diğer topluluklardan ayrıldığını belirten Cumhurbaşkanı Erdoğan, MÜSİAD’ı çalışmalarından dolayı tebrik etti. İslam dünyasında yaşanan karışıklıklara ilişkin değerlendirmelerde de bulunan Erdoğan, Mısır’ın devrik Cumhurbaşkanı Muhammet Mursi için idam kararının onaylanmasına tepki gösterdi. İslam’ın birleştirici gücüne vurgu yapan Erdoğan, “Bizler kendi aramızda kucaklaşmalıyız. Ümitsizlik bizim inancımızda küfürle eşdeğerdir. İslam dünyası zor ve meşakkatli bir süreçten geçiyor” dedi. 

	 BAHÇELİ'YE ELEŞTİRİ  

	Erdoğan, MHP liderei Devlet Bahçeli'yi eleştirerek, ''Bizlere '1071 rakım oraya çıkmalıdır' ifadelerini kullananlar öncelikle oturdukları sandalyenin sorumluluğunu öğrensinler. Bize kimse nerde oturacağımızın tavsiyesini yapamaz. Bu tevsiyeyi millet bize yapmıştır. 14 parti birleşip karşımıza dikildiniz ama millet yüzde 52 ile cumhurbaşkanı makamına bizi layık gördü.'' ifadelerini kullandı. 

	 “TÜRKİYE BATI’YA ÇOK CİDDİ BİR DEMOKRASİ DERSİ VERMİŞTİR”  
	7 Haziran seçimlerinin Batı ülkelerine demokrasi dersi verdiğini kaydeden Cumhurbaşkanı Erdoğan, “Önümüzde görüldüğü gibi bir hükümet meselesi var, sandık koalisyon dedi. Tabii ki sandıktan çıkan milli iradenin bu tecellisine saygı duymak zorundayız. Yüksek katılımın olduğu böyle bir seçimde Türkiye Batı’ya çok ciddi bir demokrasi dersi vermiştir. Bazıları çok huzurlu bir seçim ortamı yaşadık diyor ama böyle değil. Buna rağmen Batı’ya, Batılılara çok önemli ders vermiştir Türkiye. Birileri çıkıyor cumhurbaşkanı anayasanın çerçevesi içerisinde davranmalıdır diyor. Onlara diyorum ki hangi anayasaya göre yanlış davrandığımı açıklayın diyorum. Anayasa neyi emrettiyse onun dışına çıkmadım” diye konuştu. 

	 “ATTIĞINIZ ADIMLARLA ÜLKEYİ SİZ KARIŞTIRDINIZ”  
	Hükümetin kurulmasında izlenecek prosedürlere ilişkin de Erdoğan, “Daha Meclis başkanı çıkmadan görevlendirmeyi yapacağımızı söylüyorlar. Bu yolun haritasını belirledik ve öyle devam ediyor. Bu yolda attığınız adımlarla ülkeyi siz karıştırdınız. Biz sorumluluğumuzun bilincindeyiz. Bundan sonraki süreçte de bizler görevlendirmemizi yapıp adımımızı atarız. Bizim adımımız şudur; bir an önce ülkemizi siyasi istikrar ve güven içerisinde geleceğe taşımaktır. Bize kimse nerede oturacağımızın tavsiyesini yapamaz. Bize millet bu tavsiyeyi yapmıştır. Bunun sonucunda görevimizi yapıyoruz. Biz de milletimize layık olmaya çalışacağız, bütün gayretimiz de budur” dedi.  

	FERHAT YASAK  
