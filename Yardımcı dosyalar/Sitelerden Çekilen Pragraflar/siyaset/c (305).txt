			16 Haziran'da Genel Başkan Kemal Kılıçdaroğlu  başkanlığında toplanan CHP  Merkez Yönetim Kurulu'nda (MYK) kurultay takvimi karara bağlandı.  CHP MYK, geçen yıl temmuz ayında yapılması planlanan ancak Cumhurbaşkanlığı seçim i nedeniyle Parti Meclisi kararıyla bir yıl ertelenen 35. Olağan Kurultay'ın aralık ayı içerisinde yapılmasını kararlaştırdı.  Takvime göre ilk olarak il ve ilçe kongrelerinin yapılması gerekiyor. Bunun için de süreç yarın başlayacak.  Askıya çıkılması ve ilçe kongre delegelerinin seçimlerinin ardından ilçe kongreleri Ağustos ayı içerisinde tamamlanacak.  CHP'de daha sonra Eylül-Ekim ayları içerisinde il kongreleri gerçekleştirilecek. Büyük kurultay delegeleri de il kongrelerinde seçilecek.  CHP'nin 35. Olağan Kurultayı ise aralık ayı içerisinde yapılacak.  22-23 Mayıs 2010'daki 33. Olağan Kurultayı'nda genel başkan seçilen Kemal Kılıçdaroğlu, daha sonra seçimli gidilen üç kurultaya tek aday olarak girmiş ve genel başkan seçilmişti.  Cumhurbaşkanlığı seçimlerinin ardından gerçekleştirilen 18. Olağanüstü Kurultay'da ise Kılıçdaroğlu, Yalova Milletvekili Muharrem İnce ile yarışmış ve yine genel başkan olmuştu.  CHP'de Kılıçdaroğlu döneminde iki de tüzük kurultayı gerçekleştirildi.   KONTENJAN UYGULAMASINDA DEĞİŞİKLİK   Genel seçimler öncesi 362 adayını ön seçimle belirleyen CHP'de, kalan adaylar ise genel başkan kontenjanına bırakılmıştı.  Kılıçdaroğlu'nun isteği ile İzmir, İstanbul ve Ankara'da ilk sıraları kadın adaylara ayıran CHP'de 40'a yakın aday da genel merkez kontenjanı ile belirlenmişti.  Seçimler sonrası kontenjan uygulamasına sınırlama getireceğini belirten Kılıçdaroğlu, tüzükte yapılan değişiklikle bir kez kontenjan kullananların bir daha kontenjan hakkı olmayacağını kaydetmişti.  Genel Başkan Kılıçdaroğlu'nun işaret ettiği bu değişikliğin de 35. Olağan Kurultay'da hayata geçmesi bekleniyor. 
 AA  			
				
					