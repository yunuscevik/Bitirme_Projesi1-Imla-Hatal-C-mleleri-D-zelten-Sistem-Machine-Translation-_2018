

  
    
      
       
     
	Deniz Baykal'ın seçimler sonrasında Cumhurbaşkanı Erdoğan'la Dışişleri  Konutu'nda yaptığı görüşme CHP  Genel Başkanı Kılıçdaroğlu ile CHP Antalya  milletvekili Deniz Baykal'ın arasını bozdu. 

	 BAYKAL ULAŞAMADIM DEMİŞTİ 
	  

	Tarihler 10 Haziran 'ı gösterdiğinde Ankara'ya  bomba gibi bir haber düştü. Deniz Baykal Erdoğan'ın daveti üzerine Dışişleri Konutu'na geldi. Deniz Baykal görüşme talebinin 9 Haziran gecesi geldiğini ve bu talebi görüşmek için Kılıçdaroğlu'na ulaşmaya çalıştığını ancak kendisine ulaşamadığını söylemişti. 

	CHP lideri Kılıçdaroğlu bugün Sözcü Gazetesi'ne verdiği röportajda bu iddiayla ilgili dikkat çekici bir açıklamada bulunmuştu. CHP lideri, bu konuyla ilgili dikkat çeken şu açıklamaları yaptı: 

	"Sayın Deniz Baykal televizyonda yaptığı açıklamanın biraz daha ayrıntılısını bana anlattı. Bilgim dahilindeydi görüşme. Baykal gitmeye niyetliydi. Ben 'Sakın Kaçak Saray'da olmasın '' ve 'Koalisyon konusu olmasın' dedim. Ama içeride koalisyon da görüşülmüş. Sayın Baykal'ın o gece bana neden ulaşamadığını ise ben de anlamadım. Tam tersine o gece saat 24.00Ten sonra da ayaktaydım ve uyumuyordum" 

	 BAYKAL'DAN KILIÇDAROĞLU'NUN SÖZLERİNE CEVAP 
	  

	 Kılıçdaroğlu'nun bu sözleri üzerine Baykal'dan jet cevap geldi. Deniz Baykal şunları söyledi:  

	“Genel Başkan sayın Kemal Kılıçdaroğlu ’nu aradığım saat belli. Bunların kayıtları baz istasyonlarında da var. Kendisine ulaşamadım. Bunun üzerine Özel kalem Müdürüyle konuştum. O da ulaşamadığını söyledi. Sonuçta ben kendisiyle konuştum ve görüşmeye ondan sonra gittim.” 

	Erdoğan-Baykal görüşmesinde, Baykal’a 20 milletvekili bulunması halinde AKP  ile koalisyon yapılabileceğini, hükümeti kurma görevinin kendisine verileceği siyasi kulislerde dillendirildi. Baykal, bu iddialar üzerine ise şunları söyledi: 

	“Sayın Erdoğan’la konuşmamızda tek kelime bile olsa böyle bir şey konuşulmadı. Bana, siyasi geleceğimle ilgili hiçbir konuşma geçmedi. Beni işin içine sokacak hiç bir model önerisi olmadı. Yaptığımız görüşme sırasında sayın Erdoğan’ın bana böyle bir teklif  yapmış olabileceğini ya da benim böyle bir teklife muhatap olduğumun kendi partililerimiz tarafından konuşulması, düşünülmesi daha acıdır.” 
  
 
