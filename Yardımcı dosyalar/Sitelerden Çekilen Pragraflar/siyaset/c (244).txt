
	7 Haziran seçimleri sonrası AK Parti’den milletvekili seçilen Mustafa Şahin ve Av. Bülent Tüfenkci, ilçe gezilerini sürdürüyor. Kale ilçesini ziyaret eden Milletvekilleri Şahin ve Tüfenkci, 7 Haziran seçimlerinde AK Parti’ye büyük destek veren Kale’ye teşekkür ettiler. 

	Kale AK Parti İlçe teşkilatında partililerle buluşan Milletvekilleri, AK Parti’nin milletin iradesi ile hareket eden bir parti olduğunu söylediler. Milletvekili Mustafa Şahin, “Bugüne kadar gerçekten çok ciddi bir çaba sarf ettiniz. Kale’ye ayrıca teşekkür ediyoruz. Kale bugüne kadar her seçimde büyük bir destek vererek her zaman ilkler içerisinde yer aldı. Kale bizim yüzümüzü ağartan bir ilçemiz” dedi. 

	Bu seçimlerde yüzde 15’lik bir kesimin sandığa gitmediğini hatırlatan Şahin, katılım oranlarına baktıklarında ise en çok AK Partililerin sandığa gitmediklerini söyledi. Yaptıkları incelemede AK Parti’nin birinci olduğu köylerde özellikle katılımın biraz düşük olduğunu söyleyen Şahin, CHP ve HDP’nin birinci bölgelerde ise katılım yüksek olduğuna dikkat çekti. Şahin, “Şimdiye kadar hep azınlıkta kaldılar ve o siyaseten azınlığın verdiği baskı neticesinde mutlaka gidip oylarını kullandırdılar. Ama bizim birinci olduğumuz köylerde seçmen kitlemizin bir kısmı nasıl olsa alıyoruz deyip rehavete düşüyorlar” şeklinde konuştu. 

	Daha sonra söz alan Milletvekili Bülent Tüfenkci de, Kalelilerin seçimlerde gösterdiği destekten dolayı teşekkür ederek, “Bizler AK parti olarak milletin iradesine dün olduğu gibi bugünde saygı duyuyoruz. Biz istedik ki Türkiye koalisyonlara gitmesin, koalisyonlarla yönetimin kötü olduğunu dün söylüyorduk bugünde söylüyoruz. Ama Türkiye’de bir proje uygulandı. Bu projede maalesef başarılı olundu diyebiliriz. Ama Allah’a hamd olsun biz AK Parti olarak muhalefetin hayal bile edemediği bir oy oranı ile birinci partiyiz. Ve milletin bu güvenini de asla boşa çıkarmış değiliz” diye konuştu. 

	Türkiye’nin istikrarsızlığa sürüklenmesine asla müsaade etmeyeceklerini belirten Tüfenkci, “Çünkü biz AK Parti olarak biz bu milletin çimentosuyuz ve kimsenin bu millet üzerinde operasyon yapmasına asala ve asla izin vermeyeceğiz” dedi. 

	AK Parti’nin tek başına iktidar olduğu 13 yıl boyunca yapılan hizmetlerin Cumhuriyet tarihince yapılmadığını söyleyen Tüfenkci, “Geride kalan 13 yıllık iktidarımız boyunca hep eserlerimizle övündük bundan sonrada da övüneceğiz. Biz Türkiye’nin kaosa ve krize sürüklenmesine müsaade etmeyeceğiz. Bizim ilkelerimiz var şartlarımız var, bizim değerlerimiz var. Değerlerimizle örtüşmeyen hiç bir koalisyonda da yer almayız. Biz AK Partisiz bir koalisyonunda olacağını düşünmüyoruz. Öyle bir şeyin olması da mümkün değil” ifadelerini kullandı. 
