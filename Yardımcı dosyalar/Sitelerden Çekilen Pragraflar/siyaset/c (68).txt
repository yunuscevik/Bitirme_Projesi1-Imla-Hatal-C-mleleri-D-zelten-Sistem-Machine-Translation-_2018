

  
    
      
       
     
	Gazetecilerin sorularını yanıtlayan  HDP  Eş Genel Başkanı Figen Yüksekdağ, PKK'nın  cezaevindeki lideri  Abdullah Öcalan  ile İmralı 'da görüşebilmek için İmralı heyetinin başvurusuna yanıt beklediğini söyledi. Yüksekdağ silah bırakma konusunda ters düştükleri Kandil  ile ise planlanan bir görüşme olmadığını ifade etti. 

	"İmralı ile görüşme için heyetimiz görüşme başvurusu yaptı. Henüz resmi bir yanıt alamadık. Görüşme sürecin ilerletilmesi, siyasetin daha stabil bir şekilde ilerleyebilmesi açısından çok kritik. Bu seçimlerin arkasından sürecin kesintiye uğraması riskini yaratacak sorumsuz davranışlar sergilenmesi seçmenin iradesine saygısızlıktır. Siyasi iktidar, devlet siyasetini oluşturan merkezler, seçim sonuçlarına saygılılarsa derhal, hızla görüşmenin önündeki engelleri kaldırmalılar. Kandil bu süreçte elbette görüşlerini ifade ediyor. Kandil ile planlanmış bir görüşme yok. Heyetimiz aracılığıyla trafik sürdürülüyor. İmralı çerçevesinde yani rutin çerçevede görüşmeler olacaktır." 

	 'TALEP GELMEDİ, KAPIMIZ AÇIK'  

	Koalisyon tartışmalarıyla ilgili soruları da yanıtlayan Yüksekdağ, 7 Haziran  Genel Seçimi'nden yüzde  13 oy oranıyla çıkan partisinin her partiyle görüşebileceğini söyledi.  

	"Bütün randevu taleplerine kapımız açık. Şu ana kadar herhangi bir partiden randevu talebi gelmedi. Seçmen çoğulcu bir yönetim anlayışı istiyor. Kimsenin kırmızı çizgi dayatma, ‘benim’ deme lüksü yoktur. PM ve MYK ’mızda bir heyet belirlemesi yaptık. Türkiye  siyasetinde kriz yaratan değil kriz çözen bir rol üstlendik. Üzerimize düşen görevi yerine getireceğiz." 

	 HDP "Öcalan", Kandil "biz" demişti  

	Başbakan ve AK Parti  Genel Başkanı Ahmet Davutoğlu  HDP'ye "silah bırak" deme çağrısı yapmıştı. 

	HDP Eşbaşkanı Demirtaş, geçen Perşembe günü İmralı heyetinin PKK lideri Abdullah Öcalan'la görüşmek için başvuracağını açıklamış, "Silahlar konusunda çağrı yapacak olan Öcalan’dır ve o da İmralı’da bekliyor" demişti. 

	HDP çözüm sürecinin kaldığı yerden devam etmesi için daha önce hükümetle üzerinde anlaşılan izleme heyetinin İmralı’da görüşmelere katılması gerektiği görüşünde. Heyet İmralı’da Abdullah Öcalan ile görüşmek için Adalet Bakanlığı ’na başvurmuştu. HDP İmralı heyeti adına konuşan Sırrı Süreyya Önder , Cumhurbaşkanı'nın açıklamaları ve hükümetin attığı adımlara "sahip çıkmaması" ile devrilen masanın, seçim sonuçlarıyla halk tarafından yeniden dört ayağının üzerine oturtulduğunu söylemişti. 

	KCK silah bırakma çağrısını mevcut koşullarda Öcalan'ın yapamayacağını savunarak, silahlı mücadeleyi bırakma iradesinin tamamen kendilerinde olduğunu belirtmişti. 

	  Al Jazeera  

	   
	  
  
 
