			Malatya Gazeteciler Cemiyetini ziyaret eden Çalık, burada yaptığı konuşmada, 25. dönem Türkiye Büyük Millet Meclisi'nin yeni milletvekillerinden biri olarak 7 Haziran 2015 seçimlerinin Malatya'ya ve ülkeye hayırlar getirmesini temenni ettiğini belirtti.   AK Parti  olarak seçimlerin ardından, genel merkez ve Başbakan Ahmet Davutoğlu ile bütün istişare makamlarını sonuna kadar kullandıklarını ifade eden Çalık, şöyle konuştu:   "Biz hiçbir siyasi partiye mecbur değiliz, mahkum değiliz. Ne Milliyetçi Hareket Partisi'ne, ne Cumhuriyet Halk Partisi'ne, ne de HDP'ye. Bizim bir tek mecbur ve mahkum olduğumuz alan var o da milletimizdir. Milliyetçi Hareket Partisi, Cumhuriyet Halk Partisi ya da diğer siyasi partilerle koalisyon  görüşmeleri masada. Bütün açıklığıyla her şey milletimizin gözü önünde konuşulacak ve milletimizin bize yüzde 41 ile vermiş olduğu sorumluluk gereği iktidar olmanın, koalisyon ortağı olmanın, koalisyonun ana sorumlusu olmanın üstümüze düşen vazifelerini yerine getireceğiz."   Çalık, muhalefet partileriyle yapacakları görüşmelerden bir sonuç alamamaları durumunda muhalefet olmayı kabul ettiklerini dile getirerek, şöyle devam etti:   "Eğer muhalefet partileriyle yapılan görüşmelerde, koalisyon, herhangi bir iktidar olmazsa, muhalefet olmayı da baş göz üstüne, memnuniyetle 'milletimiz bize bu görevi verdi' der kabul ederiz. Eğer bunlar da olmazsa, yeniden millete dönmek, sineyi millete dönmek gerekirse biz buna da varız. Erken seçim dahil olmak üzere ne gerekiyorsa dün nasıl 'başımızın üstünde milletin yeri var' diyorsak bugün de aynı şekilde 7 Haziran seçimlerinin başımızın üstünde her daim yeri var. Demek ki 12 yıllık iktidarımız boyunca yapmış olduğumuz hizmetlere daha yenilerini eklememiz gerekir, daha fazla çalışmamız gerekir, daha çok çalışmamız gerekir ve daha fazla alanla irtibata geçmemiz gerekir. 7 Haziran 2015 seçimlerinin sonuçların her alanda okumaya gayret ettik ve okumaya da devam ediyoruz."   Malatya Ticaret ve Sanayi Odası'nı da ziyaret eden Çalık, oda başkanı Hasan Hüseyin Erkoç'la bir araya geldi.    AA  			
				
					