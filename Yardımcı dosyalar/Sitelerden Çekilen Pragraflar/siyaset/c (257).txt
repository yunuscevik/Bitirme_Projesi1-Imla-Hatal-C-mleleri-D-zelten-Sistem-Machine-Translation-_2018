
	Mersin’deki teşekkür ziyareti kapsamında Erdemli ilçe teşkilatını da ziyaret eden Öztürk, seçim değerlendirmesinde bulundu. 

	Parti teşkilatlarının yoğun bir çalışma yaptığına işaret eden Öztürk, “Bunda emeği geçenlere bir kez daha teşekkür ediyorum. Emekleri boşa çıkmayacak. Biz bu saatten itibaren meclis açıldığı an itibariyle, biz 3 milletvekili olarak Mersin’in geleceğine yönelik mesaimizi oluşturacağız. Mersin’e nasıl daha iyi hizmet edilir, Mersin’de eksik bırakılan neler var bunların peşine düşeceğiz. İnşallah yüzümüzün akıyla bu işten çıkacağız. Daha iyi bir Mersin, potansiyelini fevkalade bir şekilde değerlendirebilen bir Mersin arzu ediyoruz. Çünkü böyle bir Mersin’e Türkiye’nin de katkısının olacağını düşünüyoruz” diye konuştu. 

	Mersin’de yerel de iktidar olduklarına değinen Öztürk, “Bütün engellemelere rağmen Mersin’deki iktidarımız giderek daha da büyüyecek. Hepimiz el ele vermek suretiyle Mersin’e nasıl daha iyi hizmet edebiliriz, bunun için kafa yoruyoruz. Birlikteliklerimizden Mersin ve Mersinli istifade edecek. Bize oy veren vermeyen, bütün Mersinlilere teşekkür ediyoruz. Vermeyenlere de bu demokrasi şölenine katkıda bulunmalarından dolayı teşekkür ediyoruz. İnşallah hep böyle iktidarlar, iktidara giden yolun üzerinde sadece sandığın olmasıyla onu hak edenlere nasip olacak. Giderek demokrasimiz daha bir anlamlı, daha faydalı bir hale gelecek. Bu demokrasi şölenine ne kadar katkıda bulunacağız onu zaman gösterecek. Ama biz istiyoruz ki Türk insanı da her şeyin en güzeline, idarenin de en güzeline, huzurun da en mükemmeline layıktır” şeklinde konuştu. 

	 “GÜNÜBİRLİK DEĞİŞMEYEN İLKELERİMİZ VAR”  
	Basın mensuplarının koalisyon olasılıklarıyla ilgili sorularını da yanıtlayan Öztürk, “Henüz görevlendirme yapılmadı. Görevlendirme yapıldığında kime görev verilecek, görevi alan arkadaşımızın tavrı ne olacak, bunların hepsini zaman içerisinde göreceğiz. Milliyetçi Hareket Partisi’nin günübirlik değişmeyen ilkeleri vardır. Yetkili kurullarımız memleketimiz açısından neyin faydalı olabileceğini neyin imkan dahilinde olabileceğini değerlendiriyor. Sayın genel başkanımızın bu konuda vermiş olduğu beyanat her şeyi açıkça ortaya koyuyor. Bütün sorularınızın cevabı sayın genel başkanımızın beyanatında var. İnşallah bekleyip göreceğiz” dedi. 

	Öztürk, MHP Mersin milletvekilleri Ali Öz, Baki Şimşek ve beraberindeki Mersin Büyükşehir Belediye Başkanı Burhanettin Kocamaz ile birlikte ilçede bir taziye ziyaretinde de bulunarak, cenaze yakınlarına başsağlığı dileğinde bulundu.  

	OKTAY İNCE 
	MERSİN 
