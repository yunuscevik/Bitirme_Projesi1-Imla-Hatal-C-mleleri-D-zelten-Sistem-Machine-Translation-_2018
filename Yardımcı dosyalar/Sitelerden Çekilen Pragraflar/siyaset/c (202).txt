
	Adalet Sarayında düzenlenen programda 25. Dönem MHP Milletvekilleri Yusuf Halaçoğlu, Hasan Ali Kilci ve Süleyman Korkmaz düzenlenen törenle mazbatalarını aldı. Tören sonrası konuşan MHP Grup Başkanvekili Yusuf Halaçoğlu, “Biz seçim sonrasında birtakım olmazsa olmazları ileri sürdük ve bundan vazgeçmemiz asla mümkün değil. Adalet ve Kalkınma Partisi eğer hükümeti kurmakla görevlendirilirse bizimle görüşmek için herhalde başvuracaklar. Bu başvuru sonrasında bunları değerlendireceğiz ve söylediğimiz şeyler aslında Milliyetçi Hareket Partisi ile ilgili şeyler değil ülkeyle ilgili şeyler. Birincisi yolsuzlukla mücadeleden bahsediyoruz ki AK Parti'nin normalde yolsuzlukla mücadele etmesi gerekir. İkinci olarak bu çözüm süreci Türkiye’nin çözülme süreci haline gelmiştir ve nitekim bundan sanıyorum ki bu seçimler dolayısıyla AKP de tedirgin olmuştur. Çünkü Diyarbakır’da düşünecek olursanız 1’ini AKP, 10’nunu HDP çıkartmıştır ve orada baskı ile oy kullandırıldığını herkes biliyor ve hatta toplu oy kullananlar medyaya da intikal etmiştir. Dolayısıyla bizim ikinci isteğimiz budur. Çünkü ülkenin birlik ve bütünlüğünü bozacak herhangi bir işin içinde Milliyetçi Hareket Partisi yer alamaz. Üçüncü olarak hukuk devleti niteliğini taşıyan bir sistem istiyoruz. Yine Cumhurbaşkanının anayasanın kendisine çizdiği hudutlar içerisinde kalması talebimiz vardır. Bunlardan taviz vermeyiz. Bu ilkler içerisinde eğer Adalet ve Kalkınma Partisi bizimle koalisyon kurmak isterse tabi ondan sonra bu konuyu görüşürüz” diye konuştu. 

	Halaçoğlu ayrıca, “Hiç kimse Milliyetçi Hareket Partisinden şunu istemesin; biz terör örgütü uzantısı bir siyasi partiyle asla ve asla birlikte olamayız. Dışarıdan veya içeriden desteğini de kabul edemeyiz. Çünkü bu meşrulaştırmak anlamında gelir. Bebek katilleriyle biraraya gelen Milliyetçi Hareket Partisi düşünülemez. Dolayısıyla koalisyonu bu çerçeve içerisinde değerlendirmek daha doğru oluyor” ifadelerini kullandı. 
	MHP Kayseri Milletvekili Hasan Ali Kilci ise, “Biz bu şehrin hikayesini gayet iyi biliyoruz. Biz hiçbir şey yutturamazlar. İnşallah halkımızın bize verdiği bu yetkiyi başta grup başkanvekilimiz olmak üzere diğer iki milletvekilimiz ile birlikte Kayseri’de verdiğimiz sözleri yerine getireceğiz. Aldığımız oyların hakkını eksiksiz olarak tam vereceğiz” şeklinde konuştu. 

	MHP Kayseri Milletvekili Süleyman Korkmaz da, “Böyle bir günde yanımızda olmanızdan dolayı sizlere teşekkür ediyorum. Türkiye’nin 13 yıldır kötü yönetildiğini hep beraber söylüyorduk. İnşallah Milliyetçi Hareket Partisi olarak bu gidişata ’dur’ diyeceğiz” diye konuştu. 

	 OLCAY DÜZGÜN  
	  
