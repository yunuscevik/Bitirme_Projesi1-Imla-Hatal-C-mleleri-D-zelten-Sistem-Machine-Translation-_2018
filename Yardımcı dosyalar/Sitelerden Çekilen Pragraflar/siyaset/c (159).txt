
	Başbakan Davutoğlu, Okmeydanı Darülaceze Müessesesi'nde düzenlenen iftar programına katıldı. Davutoğlu, basına kapalı yapılan iftar programı öncesinde gazetecilerin gündeme ilişkin sorularını yanıtladı. Darülaceze Müessesesi kompleksinde yapılacağı iddia edilen otopark ile ilgili soru üzerine Başbakan Davutoğlu, “Her şeyden önce Darülaceze ve İstanbul’a olan hassasiyetimizi herkes yakından bilir. Darülaceze İstanbul’un ruhunu oluşturan bir mekandır. İnsani unsuru her an bize hatırlatan bir mekandır. Dolayısıyla Darülaceze kompleksi içerisinde otopark olarak kullanılması Darülaceze’nin ruhuna, İstanbul’un dokusuna aykırı herhangi bir yapılaşmaya izin vermemiz söz konusu değil. Darülaceze kurumumuz korunacaktır. Bu tarihi kimlik kesinlikle dokunulmasına izin vermeyiz” dedi. 

	MHP Genel Başkanı Devlet Bahçeli’nin yaptığı açıklamaları da değerlendiren Davutoğlu, “Her şeyden öte bütün bu gelişmeler bizim milletimizin gözü önünde cereyan ediyor. Seçim günü yaptığımız açıklamalardan bugüne kadar yaptığımız bütün açıklamalarda, biz ilkesel olarak aynı söylemlerimizi sürdürüyoruz. Tavrımız çok açıktır. Milletimiz milli iradenin bir tecellisi olarak koalisyona karar verdi. Bunun için bizim herkese kapımız açık. Herkesle her şeyi konuşuruz ve bu konuda da ahlaki ve siyasi açıdan da en doğru yerde durmaya kararlıyız” diye konuştu. 

	Davutoğlu, “Ama o günden bugüne muhalefet parti liderlerinin kendi aralarında veya diğer temsilcileriyle yaptığı açıklamalara baktığınızda, sanki bir iktidar paylaşımı varmışçasına bir tavır görüyorsunuz. Bu hiç doğru bir tavır değil. Ayrıca değişik spekülasyonlarla bizim tutumumuzla ilgili şu veya bu yönde karar alındı açıklamalarına itibar etmeyiniz. Açık bir şekilde ifade edeyim; biz cumhurbaşkanımızdan bize resmi görev tevdi edildiği zaman zaten çalışmalarımızı başlatacağız. O ana kadar kapımız herkese açıktır. Görevi devraldığımda bütün parti liderleri ile açık yüreklilikle konuşacağım. Ve gidip bizzat kendileri ile görüşeceğim. Bunun dışında çıkan haberlerin tümü sadece yorumdan ibarettir. Tabi çeşitli yorumlar yapılabilir ama bizzat benim zikretmediğim hiçbir düşünce AK Parti’nin düşüncesini temsil etmez” şeklinde konuştu. 

	Başbakan Davutoğlu, “İnşallah Salı günü arkadaşlarımız bu kutsal göreve başlayacaklar. Çarşamba ve Perşembe günü gruplar halinde, 5 grup halinde milletvekillerimizle istişare toplantıları yapacağım. Daha sonra Meclis başkanı seçimi olacak. Başkanlık divanı oluşmasının ardından Sayın Cumhurbaşkanımız da ifade ettiler, görevi tevdi edecekler. Gün o gün başlayacak. Şuana kadar yapılanlar, söylenenler, temenniler olabilir ama herkesin görüşmeler başladığında iyi niyeti ve ciddiyetiyle yaklaşmalarını diliyorum. Bu çerçevede Sayın Bahçeli’nin de açıklamaları dahil olmak üzere o açıklamaların esas itibariyle o görüşmelerde netliğe kavuşacağını ifade etmek istiyorum” dedi. 

	Davutoğlu, burada yaptığı açıklamalarının ardından iftarını açmak üzere Darülaceze Müessesesi'ne geçti.  

	MURAT SOLAK  
