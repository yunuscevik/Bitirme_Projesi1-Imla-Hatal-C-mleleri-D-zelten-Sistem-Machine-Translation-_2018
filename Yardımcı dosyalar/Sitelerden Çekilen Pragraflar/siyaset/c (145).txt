
	Meclis’te kayıt işlemleri bugün de devam etti. Meclis'te bugün 131 milletvekili kayıt yaptırırken, böylece toplam 524 milletvekili kayıt yaptırmış oldu. Gençlik ve Spor Bakanı Çağatay Akif Kılıç, en genç vekillerden Fatma Gaye Gürel, TBMM Başkanvekili Ayşenur Bahçekapılı, Merve Kavakçı’nın kardeşi AK Parti İstanbul Milletvekili Revza Kavakçı, CHP İzmir Milletvekili Musa Çam, CHP İstanbul Milletvekili Şafak Pavey gibi isimler de kayıt yaptırdı. 
	AK Parti İstanbul Milletvekili Revza Kavakçı, önemli bir gün olacağını belirterek, ablası Merve Kavakçı'nın yarın kendisine eşlik etmeyeceğini söyledi. Kavakçı, "Yarın ben burada olacağım. Yemin edeceğim" ifadelerini kullandı. 

	Kavakçı kadına şiddetle ilgili soruya, "Kadına karşı şiddet kabul edilemez. Fiziksel, duygusal, 2 Mayıs 1999'da yaşanan ruhsal şiddet gibi. Türkiye'nin son 13 yılda birçok konuda ilerleme kaydettiğini gördük. Şiddetle alakalı kanunlar çıkartıldı ama yeterli değil. Bu konuda eğitime çok önem veriyorum" şeklinde konuştu.   
