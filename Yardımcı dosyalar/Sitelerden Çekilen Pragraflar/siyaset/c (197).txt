
	Enerji ve Tabii Kaynaklar Bakanı Taner Yıldız’ı, AK Parti 25. Dönem Zonguldak Milletvekilleri Hüseyin Özbakır ve Faruk Çaturoğlu, AK Parti 24. Dönem Milletvekili Özcan Ulupınar, AK Parti 23. Dönem Zonguldak Milletvekili Polat Türkmen, Zonguldak Valisi Ali Kaban, AK Parti İl Başkanı Zeki Tosun, Merkez İlçe Başkanı Metin Karaduman ve partililer ile kurum yetkilileri karşıladı. 

	Türkiye Taşkömürü Kurumu (TTK) Yayla Konağı’nda karşılanan Bakan Taner Yıldız, burada madenci kıyafeti giydikten sonra Kozlu Müessesi’ne hareket etti. Bakan Yıldız, müessese müdürü Kazım Eroğlu’ndan bilgiler aldı. 

	Brifingin ardından gazetecilere açıklamada bulunan Bakan Taner Yıldız, “Bizim artık adetimiz oldu. Enerji Bakanlığı’nın Ramazanın birinci gününde iftarı işçi kardeşlerimizle, madenci kardeşlerimizle beraber yapmak artık bir adet haline geldi. Yaklaşık 7 yıldan beri sürekli böyle yapıyoruz. Farklı kurumlarda. Üçüncü sefer de Zonguldak’ta oluyoruz. Tabii kendimizin kazandığından daha helal kazanç olduğuna inandığımız maden işçilerimizle bir arada olmak, onlarla beraber ramazan ayının ilk gününde iftarımızı açmak bizim için de son derece keyifli olacak. Ben bu vesile ile bütün kardeşlerimizin, mühendislerimizin, tekniker, teknisyen ve işçi kardeşlerimizin bütün hemşehrilerimizin Ramazanını tebrik ediyorum. Kazasız belasız onlara bir çalışma hayatı nasip etsin diyoruz” dedi. 

	 “İTHAL KÖMÜRLERİN ORANINI AZALTMAMIZ LAZIM GELİR”  

	Yerli kaynakların önemine dikkat çeken Bakan Taner Yıldız, “Yerli kaynaklarımızın yenilenebilir kaynaklarımızın ve ithal kaynakları, ithalatı önlemek açısından son derece önemli yerlerdir. Çok uzun yıllardan bu yana emek verilmiş yerler. İçinde bulunduğumuz bina herhalde 1950 yılında yapılma, 70-80 yıllık bir binadayız şu anda. Tabii geçtiğimiz yıllarda maden ocaklarımızda büyük acılar yaşadık. Gerek Soma’da, gerek Ermenek’te, gerekse daha önce Zonguldak’ta, 1990’lı yıllarda Kozlu’da kazalar yaşandı. İnşallah yönetici arkadaşımızın da dikkatiyle, aldığımız yeni tedbirlerle gerek çalışma bakanlığımızın, gerekse Enerji Bakanlığımızın üzerindeki titiz çalışmalarıyla böyle kazalar yaşamayız diye ümit ediyoruz. Ona inanıyoruz. Çalışmalarımız o yönde. O yüzden ben bütün arkadaşlarımın bu vesile ile dikkatli olmasını bir kez daha söylemek isterim. Böyle bir kaza hepimizi çok derinden yaralıyor. O yüzden alınan emniyet tedbirlerine uyalım. Bu tür konular kömürü üretmekten daha önemlidir. Artık burası bizim Enerji ve Tabii Kaynaklar Bakanlığımızın TTK çok önemli kuruluşlarından bir tanesidir. Ticari olarak bakmıyoruz. Ama biz burada mutlaka iş sağlığı ve iş güvenliği ile alakalı konuları ön plana almamız lazım gelir. İthal kömürlerin oranını azaltmamız lazım gelir. Ancak bu şartla bunları dikkate almamız lazım” dedi. 

	 DEFTERİ İMZALADI OCAĞA İNDİ  

	Bakan Yıldız, lambahaneye gelerek burada olası bir kaza durumunda 30 dakika boyunca hayat kurtaran ferdi gaz maskelerinin (OFK) kullanımıyla ilgili bilgi aldı. Bakan Yıldız, maske ve lambayı beline bağladıktan sonra defteri imzaladı. 

	Deftere adını soyadını yazan Bakan Taner Yıldız, beraberindekiler ile birlikte yerin 560 metre altına indi.  

	MURAT KÜÇÜK - ONUR ALTINDAĞ - SERTAÇ ÖZDEMİR 
