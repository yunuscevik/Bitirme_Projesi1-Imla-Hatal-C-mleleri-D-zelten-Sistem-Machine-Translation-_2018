
	AK Parti’den milletvekili seçilen Orman ve Su İşleri Bakanı Veysel Eroğlu, Nesrin Ulema, Kerem Ali Sürekli ve Cemil Şeboy, İzmir İl Seçim Kurulundan mazbatalarını aldı. Mazbatasını aldıktan sonra açıklama yapan Eroğlu, “İzmir’de gönül kazanmaya devam edeceğiz. Kavga istemiyoruz. Gönüller kazanmaya geldik. Hizmet üretmeye geldik. Muhalefetin de verdiği bir takım vaatler var. Fazla bir proje açıklayamadılar ama bunları takip ederseniz kimin verdiği vaatleri hayata geçirdiğini göreceksiniz. Seçimlerden önce verilen vaatleri kim yerine getirdi, onun takipçisi basınımız olacak” diye konuştu. 

	 "AK PARTİ SÖZÜNÜN ERİ PARTİDİR"  
	İzmir’den milletvekili olmanın gurur vesilesi olduğunu belirten Eroğlu, seçilen diğer milletvekilleri ile birlikte sadece İzmir'e değil Ege Bölgesi ve Türkiye'ye güzel hizmetler vereceklerini söyledi. 
	İzmir’in halledilmesi gereken meselelerini, İzmirlilerin de görüşlerini alarak katılımcı bir anlayışla çözeceklerini kaydeden Eroğlu, sözlerini şöyle sürdürdü: "İzmir’e faydalı olmaya çalışacağız. Zaten bizim projelerimiz var. Bunların takipçisi olacağımızın sözünü veriyoruz. Sözümüz sözdür. AK Parti sözünün eri bir partidir. İnşallah birlik ve beraberlik içinde önümüzdeki dönem İzmir’e güzel hizmetler gelecek. İzmir'in bir marka şehir, bir ufuk şehri olacağına inanıyoruz. İzmir’i dünyanın incisi yapma azmimiz var. Şevkimiz, heyecanımız devam ediyor. Artık biz sadece bize oy verenlerin değil bütün İzmirlilerin milletvekiliyiz. Seçimden sonra bütün milletimizin ayrım gözetmeden hizmetindeyiz. AK Parti’nin hizmet anlayışı budur."  

	 CEREN ATMACA - FERRUH SERÇE  
	  
