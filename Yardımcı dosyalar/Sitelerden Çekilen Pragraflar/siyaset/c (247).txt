
	Milliyetçi Hareket Partisi (MHP) Tekirdağ Milletvekili Bülent Belen, koalisyon konusunda MHP ile HDP’nin birlikte olmasının ateşle barutun bir araya gelmesi gibi olduğunu ifade etti. 

	7 Haziran Genel Seçimlerinde Tekirdağ’da MHP’den tekrar milletvekili seçilen Bülent Belen, mazbatasını aldı. Tekirdağ Adliyesinde düzenlenen mazbata törenine MHP Tekirdağ Milletvekili Bülent Belen, MHP Tekirdağ İl Başkanı Enez Kaplan ve partililer katıldı. 

	Tekirdağ İl Seçim Kurulu Başkanı Ali İhsan Kıvrak’tan mazbatasını alan Belen, gazetecilerin sorularını yanıtladı. Belen, 4 şart verdiklerini, bunların kabul olması durumunda koalisyon kurulabileceğini belirterek, "Koalisyonla ilgili sayın Genel Başkanımız şartları ortaya koydu. Biz hükümet kurma görevinden kaçan bir siyasi parti değiliz. Ama biz ilkeli bir siyasi partiyiz. Önce ülkem sonra milletim sonra partim sonra ben diye bir fikre sahibiz. Dolayısıyla sayın Genel Başkanımızın ortaya koyduğu 4 şart kabul edilirse Adalet ve Kalkınma Partisi tarafından koalisyon ortağı olabiliriz. Bizim HDP ile bir araya gelmemiz ateşle barutun bir araya gelmesi kadar uygun olacak bir şeydir. Mazbatamızı aldık. Bundan sonra hükümetimizin kurulması için ilimiz ve ilçemiz için çalışacağız. Arkadaşlarımızla birlikte mücadele vereceğiz. Öncelik Tekirdağ’ın sorunları. Daha sonra ülke sorunlarını ele alacağız" dedi. 

	 İSMAİL FURKAN AKUCAN 
	TEKİRDAĞ   
