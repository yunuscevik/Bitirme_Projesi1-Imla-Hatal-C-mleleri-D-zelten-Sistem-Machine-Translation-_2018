			 SALİHA ÇOLAK - HABERTÜRK  
9’uncu Cumhurbaşkanı Süleyman Demirel için TBMM’de düzenlenen törenin ardından Cumhurbaşkanı Tayyip Erdoğan  ile 11. Cumhurbaşkanı Abdullah Gül  arasında sürpriz bir görüşme gerçekleşti. 
Görüşmenin ev sahipliğini, önceki akşam Cumhurbaşkanlığı Sarayı’nda Cumhurbaşkanı Erdoğan ile görüşen TBMM Başkanı Cemil Çiçek  yaptı. Çiçek, Erdoğan ve Başbakan Ahmet Davutoğlu Meclis Başkanlığı makamının önünden Demirel’in cenazesinin çıkışını izledikten sonra, Erdoğan ile Çiçek başkanlık makamına geçti. 
TBMM Başkanı Çiçek’in makamına davet edilmeyen Başbakan Davutoğlu bir süre kapıda Genel Başkan Yardımcısı Süleyman Soylu ve cenazeye katılanlarla sohbet etti. O sırada Meclis’ten ayrılmaya hazırlanan Gül’e korumalar aracılığıyla, Cumhurbaşkanı’nın daveti iletildi. Saat 09.45’te Çiçek ve Erdoğan makama geçerken, Gül de 09.47’de TBMM Başkanı’nın odasına yöneldi. 
 ÇİÇEK YALNIZ BIRAKTI  
Erdoğan, Gül ve Çiçek, bir süre odada üçlü görüştü. Edinilen bilgiye göre Çiçek, üçlü buluşma dan kısa bir süre sonra Erdoğan ve Gül’ü odasında yalnız bıraktı. Kendisi ise özel kalem müdürünün odasının yanındaki başka bir odaya geçti. Erdoğan ve Gül arasındaki baş başa görüşme, yaklaşık 45 dakika sürdü. Görüşmenin sonunda Çiçek yeniden makam odasına döndü ve ikiliye katıldı. Bu görüşme de yaklaşık 10 dakika sürdü. Erdoğan, Çiçek’in makamından saat 10.43’te ayrıldı. Çiçek, Erdoğan’ı aracına kadar uğurladı. 


	
		
			
				 
				ANKARA'DA SÜRPRİZ GÖRÜŞME 
				 
			 
		