			 Esra YAZDIÇ DEMİR /ANKARA    Geçen haftadan bu yana Diyarbakır’da olan Eş Genel Başkan Selahattin Demirtaş  ve hafta sonunu Van’da geçiren Eş Genel Başkan Figen Yüksekdağ  da MYK toplantısına katılacak. 
TBMM Başkanlığı seçimlerinde izlenecek strateji, hangi koalisyon formülüne destek verileceği MYK’da gündeme gelecek. HDP’nin Meclis Başkanlığı seçiminin salt çoğunluğun arandığı ilk iki turda kendi adayına destek vereceği ifade ediliyor. HDP’de öne çıkan eğilim, oluşacak koalisyon yapısına göre hareket edilmesi. 
AKP ve MHP’nin yakınlaşması durumunda HDP, bu partilerin adayına destek vermeyecek. AKP ile CHP’nin yakınlaşması durumunda ise Başkan adayının ismine göre hareket edilecek. HDP içinde Meclis Başkanı adaylığı için kadın milletvekillerinin ismi konuşuluyor. İstanbul Milletvekili Beyza Üstün ve Adana Milletvekili Meral Danış Beştaş, adı öne çıkan vekillerden. 			
				
					