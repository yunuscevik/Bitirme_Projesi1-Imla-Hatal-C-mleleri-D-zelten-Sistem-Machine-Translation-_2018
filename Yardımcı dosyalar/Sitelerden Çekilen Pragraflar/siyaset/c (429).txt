 RADİKAL-  25. Dönem Milletvekili Genel Seçimlerinin ardından Parlamento'ya giren milletvekilleri mazbatalarını aldıktan sonra kayıt işlemleri için 
                Türkiye 
               Büyük Millet Meclisi'ne (TBMM) gelmeye devam ediyor. Vekiller için oluşturulan kayıt masalarında 
                CHP 
               Yalova Milletvekili Muharrem İnce de kayıt yaptırdı. Gazetecilere açıklamalarda bulunan İnce, Türkiye'nin bir yol ayrımında olduğunu ifade etti. "Diktatörlük hevesleri henüz savuşturulmuş değil." diyen İnce, şöyle devam etti: "Bugün bu Meclise yeni gelen arkadaşlarım, daha önce gelenler, 550 milletvekili hepimiz, hangi partiyle hangi parti arasında koalisyon kurulacak sorusundan önce kendimize şunu sormalıyız: Bir; bu dokunulmazlıkların arkasına sığınacak mıyız?İki, Sayıştay raporları Meclise gelecek mi? Üç; Meclis televizyonu bizim çalışmalarımızı kesintisiz yayınlayacak mı? Dört; internet yasakları ne olacak? Beş; çift örtülü ödenek ne olacak? Bunu konuşmamız lazım. Bence yemin etmeden önce bütün milletvekillerinin bu Meclise yakıştırmadığı bir şeyi konuşmamız lazım; kavga olayını, yumruklaşmayı konuşmamız lazım. Bunlar olacak mı? Bunlar olmaması için başlangıçta ne yaparız?" 
  'KOALİSYON KURABİLİRSİNİZ AMA YIKTIĞINIZ ZAMAN BEDELİNİ AĞIR ÖDERSİNİZ'  
7 Haziran seçimlerinde 'Tepeden bakmak, siz bizi anlamıyorsunuz be, zorbalık, kibrin' sona erdiğini dile getiren İnce, milletin isteğiyle bunların olduğunu kaydetti. "Önümüzdeki süreçte ülkemi ve partimi zor günlerin beklediğini görüyorum, biliyorum" diyen İnce şunları söyledi: "Fizikte bir doğru hemen söylenir. Siyasette doğru zamanı gelince söylenir. Kısa süre içinde bunları anlatırım. Koalisyon kurmak kolay iştir. Koalisyonu yıkmak zor iştir. Gençlik kollarından bu yana siyasetin içinde olan birisi olarak DYP-SHP koalisyonunda yaşadığımız zorlukları çok iyi hatırlıyorum. Yani milletvekilimizin Kızılay meydanında dövülüp o polisin bulunamamasını çok iyi hatırlıyorum. Çekiç Güce hayır deyip sonra evet dediğimizi çok iyi hatırlıyorum. Yani koalisyon kurdunuz, kırmızı plakalara çok heveslendiniz, çok hoşunuza gitti, seyrediyordunuz arkadaşları yıllarca, biz de binsek bu plakalara diyorduk. Acaba Cumhurbaşkanı müsteşarlarınızı, genel müdürlerinizi atayacak mı? Size zora sokacak bunları hiç düşündünüz mü? DYP-SHP hükümeti döneminde 
                    İstanbul 
                   Emniyet Müdürü koalisyon ortağına meydan okumuştu, Necdet Menzir'e hiç bir şey yapılmamıştı. Meclisin en tecrübelisi sayın Baykal en haklı gerekçelerle bir yolsuzluk yakalamıştı, koalisyona olan desteğini çekti ve millet bizi cezalandırdı, haklı olmamıza rağmen. Millet bize dedi ki koalisyonu sen yıktın, bizi baraja bıraktı. Yani koalisyon kurma sevdalılarına ben tecrübeli bir siyasetçi olarak şunu söyleyebilirim: Koalisyon kurabilirsiniz ama koalisyonu yıktığınız zaman bedelini ağır ödersiniz. Ya da milletvekilinizi döverler, size meydan okurlar, ya da Cumhurbaşkanı atamalarınızı yapmaz. Bütün bunları düşündük mü? Daha bunları görememiş arkadaşlarımıza görmeleri için bu kadarını söyleyeyim."  
 'BİZ KURALIM HÜKÜMETİ, 
                AKP 
              'DE BİZİ DIŞARIDAN DESTEKLESİN'  
"Peki başka formül var mı?" sorusuna ise İnce, "Var tabii. Madem bu ülkenin hükümetsiz kalmasını istemiyorlar; biz kuralım hükümeti, AKP'de bizi dışarıdan desteklesin. Onlar 13 sene yönetti. Biraz da biz yönetelim" karşılığını verdi.  Erken seçim konusunda da İnce, "Gerekirse olabilir. Kaçınılmamalıdır. Bundan korkmamalıdır. Meydan okumalıdır. Meydan okuyamayan bir parti önümüzdeki genel seçimde kaybeder" şeklinde konuştu. 
 CİHAN   