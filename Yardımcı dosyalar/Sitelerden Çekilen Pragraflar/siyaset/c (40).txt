

  
    
      
       
     
	MHP Grup  Başkanvekili ve Kayseri  Milletvekili Yusuf Halaçoğlu , Genel Başkan Devlet Bahçeli 'nin, HDP'nin içeriden ya da dışarıdan destek vereceği bir koalisyonda yer almayacaklarını açıkladığını belirterek, CHP  Genel Başkanı Kemal Kılıçdaroğlu 'nun MHP ile koalisyon kurma ve Bahçeli'nin Başbakan olması önerisi için "O işin olmayacağı açık" dedi. 
	 
	25. Dönem parlamentosunun milletvekilleri kayıt yaptırmaya devam ediyor. 
	 
	Kaydını yaptıran Yusuf Halaçoğlu, gazetecilerin soruları üzerine, CHP Genel Başkanı Kemal Kılıçdaroğlu'nun CHP ile MHP'nin koalisyon kurması ve Başbakanlığı MHP Genel Başkanı Devlet Bahçeli'nin yapması önerisini değerlendirdi. 
	 
	İlgili Haber    Kılıçdaroğlu'ndan Bahçeli'ye 'Başbakan sen ol' önerisi    
	 
	Koalisyon için CHP ve MHP'nin milletvekili sayısının yeterli olmadığına işaret eden Halaçoğlu, üçüncü partinin desteğinin gerektiğini belirtti. 
	 
	Kılıçdaroğlu'nun üçüncü parti  olarak HDP'yi kastettiğini sandığını ifade eden Halaçoğlu, "Genel Başkanımız, bizim HDP'nin içeriden ya da dışarıdan desteğiyle bir koalisyonda yer almayacağımızı belirtti. Dolayısıyla o işin olmayacağı açık" diye konuştu. 
	 
	 "İLKELERİNDEN VAZGEÇTİ' DEDİRTMESİ MÜMKÜN DEĞİL"  
	  
	Bahçeli'ye Başbakanlık  teklifinin bu durumu değiştirip değiştirmeyeceği sorulan Halaçoğlu, "Her siyasi parti  iktidar, her genel başkan başbakan olmak ister. Devlet Bey'in çok özel bir yanı vardır, 'önce ülkem ve milletim, sonra partim ve ben' der. Başbakanlık ikinci plandadır. Başbakan olmadan ülkeye hizmet edilecekse onu da eder. 'Sırf Başbakan olmak için ilkelerinden vazgeçti' dedirtmesi mümkün değil" dedi. 
	  
	EKMELEDDİN İHSANOĞLU: BU SORULARIN MUHATABI...   
	 
	MHP İstanbul  Milletvekili Ekmeleddin İhsanoğlu da gazetecilerin, "Meclis Başkanlığı için adının geçmesi" ile ilgili soruları üzerine, sözlerine ramazanın hayırlı  olması temennisinde bulunarak, 9. Cumhurbaşkanı Süleyman Demirel 'in vefatından duyduğu üzüntüyü ifade etti. 
	 
	Meclis Başkanlığı konusunda bir şey söylemesinin mümkün olmadığını ifade eden İhsanoğlu, "Çünkü, bunlar genel başkanlar seviyesinde yapılacak müzakereler içerisinde tespit edilecek hususlardır. Bunun muhatabı sayın genel başkandır. Ben bu partinin bir milletvekiliyim. O bakımdan bu soruların muhatabı sayın genel başkandır, Başkanlık Divanı'dır. Onun için benim bu konuda herhangi bir beyan vermem uygun olmaz" diye konuştu. 
	 
	İnsanoğlu, "HDP'nin dışarıdan desteklediği, CHP-MHP koalisyonuna nasıl bakarsınız?" sorusuna ise yanıt vermedi. 
  
 
