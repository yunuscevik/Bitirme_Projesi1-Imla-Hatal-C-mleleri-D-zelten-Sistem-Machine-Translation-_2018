

  
    
      
       
     
	Sabahın erken saatlerinden itibaren cenaze namazının kılınacağı, Şehriban Hatun Camisi'nin avlusunda Kur'an-ı Kerim okundu. Cenaze namazına katılmak için İslamköy'e gelen vatandaşlar, Süleyman Demirel  Demokrasi ve Kalkınma Müzesini gezdi, camide ibadet etti. Naaşı Şehriban Hatun Camii'ne getirilen Demirel için helallik alındı. Cenaze namazını Eski Diyanet  İşleri Başkanı Nuri Yılmaz kıldırdı. 
	 
	Demirel'in naaşı, Çalcatepe'deki anıt mezara götürülüyor. Çalcatepe'deki anıt mezar güllerle süslendi. 
	 
	 BİNLERCE KİŞİ GELDİ  
	 
	Dokuzuncu Cumhurbaşkanı Süleyman Demirel 'in doğup büyüdüğü baba ocağı  Isparta 'nın Atabey İlçesi'ne bağlı İslamköy'deki cenaze törenine katılmak için Türkiye'nin  dört yanından binlerce kişi geldi. 
	 
	Son yolculuğuna uğurlanmak üzere dün akşam saatlerinde memleketine naaşı getirilen merhum Cumhurbaşkanı Demirel'in öğle namazını müteakip gerçekleşecek cenaze töreni  için Türkiye'nin dört bir yanından çok sayıda insan İslamköy'e gelmeye başladı. Tören  için yoğun güvenlik  önlemlerinin alındığı İslamköy'de Demirel'in naaşının bekletildiği Şehriban Hatun Camii avlusunda yer alan morgun önünde jandarma nöbeti devam ediyor. Törenin yapılacağı Demirel Külliyesi'ne açılan tüm yollar kapatılırken, otomobilleriyle veya kiraladıkları otobüslerle, minibüslerle İslamköy'e gelenler yürüyerek tören alanına ulaşabildi. 

	  

	
		İlgili Haber  
	
		  
	
		Demirel doğduğu topraklarda güllerle karşılandı  
 

	  

	 SİYASİLERDEN ÇELENKLER  
	 
	Törene sabah saatlerinde aralarında CHP  Genel Başkanı Kemal Kılıçdaroğlu , Genç Parti  imzasıyla Cem Uzan , Bedrettin Dalan , sanatçı İbrahim Tatlıses , şirketler, sivil toplum kuruluşlarının çelenkleri de ulaştı. TBMM , Cumhurbaşkanlığı, Başbakanlık  ve Türk Silahlı Kuvvetleri 'nin çelenkleri ise Demirel'in naaşının konulacağı musalla taşının hemen arkasında yer aldı. 
	 
	Törene katılmak için gelenlerin ilk ziyaret ettiği yer, Süleyman Demirel'in siyasi hayatının tüm izlerinin sergilendiği ve adını taşıyan Demokrasi ve Kalkınma Müzesi oldu. Müze girişinde ziyaretçileri selamlayan Eskişehir  Belediye Başkanı Yılmaz Büyükerşen  tarafından yapılan Demirel'in balmumu heykeli, günü ölümsüzleştirmek isteyenlerin fotoğraf çektirdikleri nokta oldu. Külliyede yer alan cami ve müze girişlerinde anı defteri açılırken, yıllarca siyasi arenada Demirel'i desteklemek için yapılan atkılar, bu kez 'Seni Unutmayacağız' yazısıyla törende ortaya çıktı. 10 liraya satılan atkılar, 'Baba Süleyman Demirel' yazılı fotoğraflar törene katılanların boyunlarına, ceketlerine asıldı. 
	 
	Demirel'in fötr şapkasını almayı başaranlardan kendisini onun 'manevi kızı' gibi görenlere, yanında koruma olarak çalışanlara ve hatta Anadolu  kulüplerinin eski amigolarına kadar çok saylıda kişi, Demirel'e son görevini yapmak için İslamköy'deydi. İzmir 'den Harran 'a kadar sabah saatleri itibariyle binlerce kişi İslamköy'e ulaşırken, Demirel için Bilecik 'ten toprak getirenler de olduğu görüldü. 

	 ISPARTA'DA İLK TÖREN ÜNİVERSİTEDE GERÇEKLEŞTİRİLDİ  
	 
	9. Cumhurbaşkanı Süleyman Demirel için memleketindeki ilk tören, adını taşıyan üniversitede gerçekleştirildi. 
	 
	Demirel'in Türk bayrağına sarılı naaşı, askeri araçla Süleyman Demirel Havalimanı'ndan kortej eşliğinde 1992 yılında kurulan ve adını taşıyan Süleyman Demirel Üniversitesine getirildi. 
	 
	Rektörlük binası önünde Rektör Prof. Dr. İlker Çarıkçı, öğrenciler, akademisyenler ve vatandaşlar, Demirel'in cenazesini güller ve karanfillerle karşıladı. 
	 
	En son 4 yıl önce akademik tören için geldiği üniversiteye bu kez naaşı gelen Demirel için bazı vatandaşlar duygulu anlar yaşadı. 
	 
	Üniversite yerleşkesindeki tüm bilbordlarda, üzerinde "Şükran ve saygıyla yadediyoruz" yazılı Süleyman Demirel'in siyah beyaz fotoğrafı yer aldı. cenazesini güller ve karanfillerle karşıladı. 
	 
	 ANIT MEZARA DEFNEDİLECEK  
	 
	Türkiye Cumhuriyeti 'nin 9. Cumhurbaşkanı Süleyman Demirel'in cenazesinin, Isparta'nın Atabey ilçesi İslamköy köyündeki anıt mezar olarak tahsis edilen yere defnedilmesine ilişkin Bakanlar Kurulu  kararı Resmi Gazete 'de yayımlandı. 
	 
	Buna göre, Demirel'in cenazesi, İçişleri Bakanlığının yazısı ve ilgili kanuna göre, 20 M-1-a pafta, 58 ada içindeki anıt mezar olarak tahsis edilen taşınmaza defnedilecek. 
	 
	Demirel'in cenazesinin, anıt mezara defnedilmesine ilişkin Bakanlar Kurulu kararı 18 Haziran 'da alındı. 
	 
	 YOLLARA GÜL YAPRAKLARI VE GÜL SUYU DÖKÜLDÜ  
	 
	9. Cumhurbaşkanı Demirel'in naaşını, kardeşi Şevket Demirel'e ait Göltaş Çimento Fabrikası işçileri ile üniversiteden kent merkezine kadar yolda bekleyen vatandaşlar selamladı. 
	 
	Demirel'in naaşı, kalabalık konvoy eşliğinde yollarına gül yaprakları ile gül suyu dökülen Isparta kent merkezinden geçirildi. Bazı binalara Demirel'in fotoğrafı ile üzerinde "Başımız sağolsun", "Kalbimizdesin" yazılı dövizler asıldı. 
	 
	Kaymakkapı Meydanı'nda bekleyen vatandaşlar da Demirel'in Türk bayrağına sarılı tabutuna gül yaprakları serpti. Duygulu anlar yaşayan bazı vatandaşlar, dua etti. 
	 
	Demirel'in naaşı daha sonra konvoy eşliğinde memleketi Atabey ilçesine bağlı İslamköy'e götürüldü. 
  
 
