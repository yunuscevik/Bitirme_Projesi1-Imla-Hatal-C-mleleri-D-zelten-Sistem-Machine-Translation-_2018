
	 Bakan Çağatay Kılıç yaptığı açıklamada, halk tarafından seçilen ilk Cumhurbaşkanı olan Recep Tayyip Erdoğan ve makamının bir meşruiyet tartışması içine çekilmeye çalışıldığına işaret etti. Böyle bir tartışmaya AK Parti’nin asla izin vermeyeceğini vurgulayan Bakan Kılıç, şunları kaydetti: 

	“Türkiye Büyük Millet Meclisi’nde Başkanlık Divanı’nın arkasında Gazi Mustafa Kemal’in sözü olan ‘Egemenlik kayıtsız şartsız milletindir’ yazmaktadır. AK Parti olarak 13 yıl boyunca her zaman milli iradeyi üstün tuttuk ve hiçbir vesayeti kabul etmedik. Milli iradenin 2007 ve 2010 referandumları ile pekiştirilmesi aynı zamanda demokrasi alanında geldiğimiz en üst noktayı göstermektedir. 

	2010 yılında yapılan referandumda halkımız kendi cumhurbaşkanını seçmeye ‘evet’ demiş ve 2014 yılında da yüzde 52’lik bir oyla kurucu genel başkanımız Sayın Recep Tayyip Erdoğan’ı seçilmiş ilk ve Türkiye Cumhuriyeti’nin 12. Cumhurbaşkanı olarak devletin en üst makamında görmek istemiştir. 

	13 yıllık süreçte dört genel seçim, üç yerel seçim, iki referandum ve bir cumhurbaşkanlığı seçiminden başarıyla çıkan AK Parti iktidarlarımızda iki cumhurbaşkanı ve üç başbakan görev üstlenmiş, bu dönemlerde bütün vesayetler ortadan kaldırılmıştır. 

	Dolayısıyla halk tarafından seçilen cumhurbaşkanımızın milletiyle buluşması ve milletin içinde olması en tabii ve meşru hakkıdır. 

	Meşruiyetin kaynağının milletimiz olduğuna inanan AK Partimiz, Sayın Recep Tayyip Erdoğan’ın ve temsil ettiği makamın meşruiyetinin tartışmaya açılmasına hiçbir zaman müsaade etmeyecektir.”   

	 MUSA ERDOĞAN 
	ANKARA   
