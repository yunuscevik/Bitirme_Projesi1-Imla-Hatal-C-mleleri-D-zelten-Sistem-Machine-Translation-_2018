
	Cumhurbaşkanı Recep Tayyip Erdoğan, Mısır’ın darbe ile devrilen seçilmiş Cumhurbaşkanı Mursi’ye verilen idam cezasını şiddetle kınadığını belirterek, “Bu dönemde Sayın Mursi’ye karşı darbecilerin yanında yer alan hiç kimsenin bir daha demokrasi, özgürlük, adalet sözlerini ağzına almaya hakkı olmayacaktır. Biz bu açık haksızlık ve adaletsizlik karşı sonuna kadar mazlumların, hakkın ve adaletin yanında yer almayı sürdüreceğiz” dedi. 

	Cumhurbaşkanı Erdoğan, Cumhurbaşkanlığı Sarayı’nda ilk iftarını şehit yakınları ve gaziler ile birlikte yaptı. İftar programında şehit yakınlarına ve gazilere seslenen Cumhurbaşkanı Erdoğan, “34 ülkede 78 şehitliği olan bir milletiz. Biz farklı bir milletiz” diyerek konuşmasına başladı. 
	“Bayrakları bayrak yapan üstündeki kandır, toprak eğer uğrunda ölen varsa vatandır” diyen Cumhurbaşkanı Erdoğan, “Eğer vatansak şehitlerimizin sayesinde, vatansak gazilerimizin sayesinde ve bu zincir, bu halka sürekli olarak devam edecektir ki bu vatan taçlanarak geleceğe yürümüş olsun” dedi. 

	 “MEKANLARI CENNET OLSUN”  
	Şehitler için “Onlara ölü demeyiniz çünkü onlar diridir ama siz bilemezsiniz” diyerek sözlerine devam eden Cumhurbaşkanı Erdoğan, “Bu mesajı da devamlı alan bir milletimiz. Şair ne diyor, ‘şehitler tepesi boş değil. Toprağın kahramanları bekliyor. Yattığı toprak belli, tuttuğu bayrak belli kim demiş meçhul asker diye.’ Tüm şehitlerimizin mekanları cennet olsun. Gazilerimize tekrar uzun ve hayırlı ömürler diliyorum. Burada iftar soframızı paylaştığımız tüm şehit yakınlarımız ve gazilerimiz kendileri için yapılan hizmetleri yakından biliyorlar” diye konuştu. 

	 “BİR İANE, BİR LÜTUF DEĞİL GÖREVİMİZ”  
	Cumhurbaşkanı Erdoğan, gerek başbakanlığı döneminde gerekse Cumhurbaşkanlığı döneminde ve hükümetin bu konudaki hassasiyetini hiçbir zaman kaybettiğini, kaybetmeyeceğinin altını çizdi. 
	Bunların bir iane, bir lütuf olmadığını, bunların sadece gecikmeli de olsa yerine getirdikleri görevleri olduğunu belirten Cumhurbaşkanı Erdoğan, terörle mücadeledeki şehitlerin konumlarını, durumlarını bildiklerini ve bunları hep yakından takip ettiklerini, yakından takip etmeye devam edeceklerini vurguladı. 

	 “ŞEHİTLİK VE GAZİLİK İKİ GÜZELDEN BİRİ OLARAK KABUL EDİLİR”  
	Gaziler için ise Türk Silahla Kuvvetleri’nin GATA’da ve diğer hastanelerde her türlü imkanları seferber etmek suretiyle beşer planlanın da atılması gereken adımları, yapılması gerekleri yaptıklarını kaydeden Cumhurbaşkanı Erdoğan, konuşmasına şöyle devam etti: 
	“22 Temmuz 2014 yılından bugüne kadar 11 bin 687 şehit yakını ve gazimizin kamu kurumlarına atamasını yaptık. Bu üzerimizde bir görevdi, bu görevi yerine getirdiklerini ve getirmeye de devam edeceğiz. Çünkü onları asla ortada bırakamazdık. Bundan sonrada bırakılmayacaktır ve birçok yapılan desteklerin yanın da tabii ki şehitlerimizin bu millete emaneti olan yakınları ile gazilerimiz için ne yapsak azdır. Yani gereği yaptık diye bir iddiasının içerisinde de değiliz. Bunu özellikle ifade etmek istiyoruz. Bugüne kadar yapılanları ve bundan sonra yapılacak olanları milletimizin ve devletimizin şehitlerimize ve gazilerimize olan bir şükran ifadesi olarak görüyorum. Bizim inancımızda malum şehitlik ve gazilik iki güzelden biri olarak kabul edilir. Bugün burada iki güzelden birine mazhar olanların yakınlarıyla diğerine mazhar olanların bizzat kendileriyle birlikte olmaktan büyük bir memnuniyet duyuyorum.” 

	 “ADALET SÖZLERİNİ AĞZINA ALMAYA HAKKI OLMAYACAKTIR”  
	9. Cumhurbaşkanı Süleyman Demirel’e Allah’tan rahmet, yakınlarına ve sevenlerine başsağlığı dileğinde bulunan Cumhurbaşkanı Erdoğan, “Yine sözlerime tamamlamadan önce özelliklede Mısır’ın darbeyle devrilen cumhurbaşkanı sayın Mursi’ye verilen idam cezasını şiddetle kınadığımı bir kez daha ifade etmek istiyorum. Bu konuda tüm dünyayı harekete geçmeye bu adaletsizle, bu zulme dur demeye çağırıyorum. Bu dönemde Sayın Mursi’ye karşı darbecilerin yanında yer alan hiç kimsenin bir daha demokrasi, özgürlük, adalet sözlerini ağzına almaya hakkı olmayacaktır. Biz bu açık haksızlık ve adaletsizlik karşı sonuna kadar mazlumların, hakkın ve adaletin yanında yer almayı sürdüreceğiz. Teşrifleriniz için bir kez daha sizlere teşekkür ediyorum. Ramazan ayını bu mübarek günlerin manevi önemine uygun bir şekilde değerlendirmemiz temennisiyle sizlere sevgilerimi, saygılarımı sunuyorum. Allah’a emanet olunuz” ifadelerini kullandı.  

	TÜRKER BEKTAŞ  
