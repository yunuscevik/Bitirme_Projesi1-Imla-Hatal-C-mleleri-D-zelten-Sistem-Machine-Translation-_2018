

  
    
      
       
     
	Atatürk Orman Çiftliği (AOÇ) yerleşkesinde bulunan ve daha önce Ankara  Büyükşehir  Belediye Meclisi’nin Başbakanlık  için tahsis ettiği 8 dönümlük arazi, dün yeniden Meclis  gündemine geldi. Ankara Büyükşehir Belediye Başkanı Melih Gökçek  başkanlığında olağanüstü toplanan Meclis, daha önceki kararı iptal ederek, 8 dönümlük araziyi Cumhurbaşkanlığı’na tahsis etti. 
	 
	Sarayın içinde bulunduğu arazideki Ankara Büyükşehir Belediye Başkanlığı’na ait 8 bin 406 metrekarelik arazi, nisan ayında Meclis’te alınan kararla trampa edilerek 2 yıllığına Başbakanlık adına Cumhurbaşkanlığı Sarayı için tahsis edilmişti. Dünkü Meclis toplantısında alınan yeni karara göre 63886 ada 6 parseldeki Ankara Büyükşehir Belediyesi ’ne ait ve Başbakanlığa tahsis edilen hisse, Cumhurbaşkanlığı Külliyesi Hizmet Binası olarak kullanılmak üzere Başbakanlık tahsisi iptal edilerek Cumhurbaşkanlığı adına tahsis yapıldı.  
	 
	 CHP VE MHP  RET OYU VERDİ 
	  
	CHP ve MHP gruplarının ret oyu verdiği oylama  AK Partili üyelerin oy çokluğuyla kabul edilirken, kararda Cumhurbaşkanlığı Külliyesi Hizmet Binası olarak kullanılmak üzere iki yıl süre ile bedelsiz olarak 5393 sayılı kanunun 75. maddesinin d bendi gereğince Cumhurbaşkanlığı adına tahsis edilmesi ve bu süre içinde trampa yapılması kararlaştırıldı. 
	 
	CHP Grup  Başkanvekili Doğan Yılmazkaya, “Yaklaşık iki ay önce bu mecliste, aynı alan Başbakanlık hizmet alanı olarak tahsis edilmişti. İki ayda ne değişti” diye sorarken, Büyükşehir Belediye Başkanı Melih Gökçek, “Burası daha önce Başbakanlıktı ama alan Cumhurbaşkanlığı’na tahsis edildiği için bizim de Cumhurbaşkanlığı’na tahsis etmemiz gerekiyor. Tamamen hukuki bir formalite. Mimarlar Odası Ankara Şubesi, karşı çıksa da olay hukuka aykırı değil” yanıtını verdi. 
	 
	 HÜRRİYET  
  
 
