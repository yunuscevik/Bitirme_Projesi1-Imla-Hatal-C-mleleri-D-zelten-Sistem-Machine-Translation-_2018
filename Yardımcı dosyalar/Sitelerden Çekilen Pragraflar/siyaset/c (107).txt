

  
    
      
       
     
	Cumhurbaşkanı Tayyip Erdoğan’ın, koalisyon zorunluluğunun çıkmasının ardından gelenek ve teamüllere uyacağı öğrenildi. Erdoğan önce Davutoğlu'na, onun hükümet kuramaması durumunda da Kılıçdaroğlu’na görev verecek. Bu arada Deniz Baykal  ile görüşen Erdoğan'ın “Bir arkadaşım sizinle görüşmemin doğru olacağını söyledi” diye söze başladığı ve bu kişinin kim olduğunu söylemediği öğrenildi. Kulislerde bu kişinin TBMM  Başkanı Cemil Çiçek  olduğu konuşuluyor. 

	  Hürriyet'ten Nuray Babacan'ın  haberine göre; Erdoğan kurmayları ve hukukçularla koalisyon görevinin verilmesiyle ilgili takvimi değerlendirdi. Erdoğan’ın önce Ahmet Davutoğlu ’na, onun hükümet kuramaması durumunda da ana muhalafet partisi genel başkanı Kemal Kılıçdaroğlu ’na görev vereceği ifade edildi. Erdoğan’ın iki liderin sonuç alamaması durumunda, farklı seçeneklerin değerlendirilmesinden yana olmadığı belirtiliyor. Erdoğan’ın, Ak Parti  azınlık hükümetiyle seçime gidilmesi dışında, diğer azınlık hükümetlerine de sıcak bakmadığı belirtiliyor. Erdoğan’ın, Davutoğlu ve Kılıçdaroğlu’nun turlarından sonra erken seçimin gündeme gelmesi ve ülkeyi sandığa götürecek bir seçim hükümeti kurulması fikrinde olduğu belirtiliyor. Erdoğan’ın hukukçularla yaptığı değerlendirmede de bu takvim konuşuldu. Hükümet turlarından sonuç alınmaması durumunda, bilinen takvime göre, kasım ayında erken seçim  öngörülüyor. Ancak Erdoğan’ın seçimin nisan-mayıs aylarında yapılmasının daha doğru olacağını düşündüğü de belirtiliyor. 

	 ERDOĞAN'DAN BAYKAL'A: ARKADAŞIM ÖNERDİ  

	Erdoğan’ın kurmaylarıyla yaptığı bu değerlendirmeyi, genel hatlarıyla önceki gün görüştüğü Deniz Baykal’a da aktardığı biliniyor. Bu görüşmede Erdoğan’ın Baykal’a “Bir arkadaşım sizinle görüşmemin doğru olacağını söyledi” diye söze başladığı ve bu kişinin kim olduğunu söylemediği öğrenildi. Kulislerde bu kişinin TBMM Başkanı Cemil Çiçek olduğu konuşuluyor. 
  
 
