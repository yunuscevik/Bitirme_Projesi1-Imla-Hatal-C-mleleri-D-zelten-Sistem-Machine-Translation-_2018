
	7 Haziran seçimlerinin ardından 25. dönemde görev yapacak milletvekilleri TBMM Genel Kurulunda yemin edecek. Yemin töreni için Genel Kurulda hazırlıklar tamamlanırken, engelli milletvekili Bennur Karaburun için Genel Kurul kürsüsüne bir rampa hazırlandı. Milletvekillerini oturacağı sıralara milletvekili yemininin yazılı olduğu kartlar ve yakalarına takmaları için kokartlar bırakıldı. Ayrıca milletvekilleri Genel Kurul salonunda oturacakları sıralarında karanfillerle karşılanacak. 

	 96 KADIN MİLLETVEKİLİ MECLİS'TE   
	25. dönemde 96 kadın milletvekili 454 erkek milletvekili görev yapacak. Kadın milletvekillerinden 41 tanesi AK Partili, 20 tanesi CHP’li, 4 tanesi MHP’li ve 31 tanesi ise HDP’li. 25 dönemde görev yapacak yeni milletvekili sayısı ise şöyle: 145 AK Parti, 89 CHP, 52 MHP, 67 HDP.  Yemin töreninde liderlerden ilk önce Selahattin Demirtaş yemin edecek. Demirtaş’ın ardından Kılıçdaroğlu, daha sonra Davutoğlu ve ardından Bahçeli yemin edecek. 

	CHP Antalya Milletvekili Deniz Baykal’ın başkanlığında açılacak olan 25. dönemin ilk oturumunda yeni dönemin en genç milletvekilleri olan HDP’li Tuğba Hezer, Dilek Öcalan, Enise Güneyli ile AK Partili Fatma Gaye Güler, Abdurrahim Boynukalın ve Sena Nur Çelik dönüşümlü olarak katip üye olarak görev yapacak. Geçici Başkanvekili ise AK Parti Şanlıurfa Milletvekili Seyit Eyüpoğlu olacak. Eyüpoğlu, yemin törenine katılacak olan Cumhurbaşkanı Recep Tayyip Erdoğan’ı karşılayacak.  

	Meclis Genel Kurulunda partilere geçici olarak ayrılan koltuk sayısı ise belli oldu. Bakanlar Kurulunun oturacağı sıralar haricindeki 524 koltuktan 248 tanesi AK Parti, 126 tanesi CHP, 76 tanesi MHP ve 72 tanesi HDP’ye ayrıldı.  

	DERYA YETİM   
