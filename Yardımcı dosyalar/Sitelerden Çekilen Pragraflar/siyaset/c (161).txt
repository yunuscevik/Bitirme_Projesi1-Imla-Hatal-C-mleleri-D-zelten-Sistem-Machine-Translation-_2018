
	TBMM'de 25. dönem milletvekili kayıtları devam ediyor. CHP'li Tekin, milletvekili kaydını yaptırdıktan sonra gazetecilerin sorularını cevapladı.  

	Tekin, CHP'nin koalisyon çağrısına Bahçeli'nin cevabına yönelik olarak Kılıçdaroğlu'nun yazılı açıklama yaptığını hatırlatan gazeteciye, "Cumhuriyet Halk Partisi kimseyi ötekileştirmeden, Türkiye'de olup bitenlerle ilgili neredeyse yangın yerine dönmüş bütün yangını söndürmek için elimize gelebilecek, toplumun kabil görebileceği 14 madde de dahil olmak üzere çeşitli tekliflerimiz oldu. Adımız Hıdır, tekliflerimiz budur. Kabul görür görmez, elbette her partinin kendisinin düşünceleri olabilir" dedi. Cumhuriyet Halk Partisinin olduğu noktada durduğunu anlatan Tekin, şöyle konuştu: "14 madde bizim vazgeçilmezlerimizdir. Herkesin 14 maddenin arkasında duracağına eminim. Önümüzdeki günlerde bunu göreceğiz."  

	AK Parti- MHP koalisyonunun kurulacağı iddialarına yönelik olarak ise Tekin, "Elbette bunlar mümkün. Koalisyon çıkacaktır. Türkiye hükümetsiz kalacak değil. Hep beraber izleyeceğiz. Görevlendirmeler olmadı. Görevlendirilen Başbakan aday hangi siyasi partiye gidecek, nasıl bir süreç başlatacak" diye konuştu. 
	Meclis Başkanı seçiminde CHP'nin adayına ilişkin olarak Tekin, Meclis Başkanının koalisyondan ayrı düşünmemek gerektiğini vurgulayarak "İzleyeceğiz, göreceğiz. Cumhuriyet Halk Partisi adayını somutlaştıracak" şeklinde konuştu. 

	Tekin, sürecin uzayabileceğini belirterek, "Türkiye Büyük Millet Meclisi Başkanlığı uzayabilir. 'Görevlendirme uzayacak değildir' diye düşünüyorum" ifadesini kullandı. 

	Tekin, Bahçeli'nin cevabına yönelik olarak "Sayın Bahçeli'de, bütün Türkiye'de bilmeli ki, sadece Sayın Genel Başkanımızın değil, Cumhuriyet Halk Partisi'nin fıtratında koltuk sevdası yoktur" ifadelerini kullandı. 

	 "HDP GİBİ BİR PARTİ ASLA MHP GİBİ BİR PARTİYLE KOALİSYON KURMAZ"  

	Halkların Demokratik Partisi Diyarbakır Milletvekili Nursel Aydoğan, Cumhurbaşkanı Erdoğan'ın hükümet kurma görevini Meclis Başkanı seçiminden sonra vermesine ilişkin olarak, seçim boyunca AK Parti adına çalıştığını ve kendilerini baraj altında kalması için çalıştığını iddia etti. Aydoğan, partileri hakkında ciddi bir karalama kampanyası sürdürüldüğünü belirterek "Sanırım farklı bir cumhurbaşkanı profili çizmeye devam edecek. Koalisyon çalışmaları var. Henüz bizim partimize gelmiş bir şey yok. Farklı koalisyon görüşmeleri olabilir. Hükümetin bu anlamda zaman kazanması için çabası olabilir" ifadelerini kullandı. 

	MHP'nin HDP'ye yönelik eleştirilerine ilişkin olarak da Aydoğan, şunları kaydetti: 

	"Bizim gibi, HDP gibi bir parti asla MHP gibi bir partiyle koalisyon kurmaz. Öyle bir koalisyona ihtiyacımız yok. Savaş yanlılarıyla, çözüm karşıtlarıyla, ırkçı, kafatasçı bir yapıyla bir araya gelmemiz, koalisyon kurmamız zaten mümkün değildir."  

	AHMET UMUR ÖZTÜRK 
