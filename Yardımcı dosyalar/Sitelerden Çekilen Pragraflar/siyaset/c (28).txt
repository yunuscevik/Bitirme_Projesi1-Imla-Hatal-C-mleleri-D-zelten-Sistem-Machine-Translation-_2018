

  
    
      
       
     
	Meclis’in yeni dönemi bu hafta başlıyor. 25. Dönem Meclisi’ne seçilen 550 milletvekili, 23 Haziran  Salı günü Genel Kurul’da yemin edecek. 

	  

	
		İlgili Haber  
	
		  
	
		İşte 25. Dönem Milletvekilleri  
 

	  

	Yasama döneminin birinci birleşiminin ilk oturumundan başlayarak başkan seçilinceye kadar, en yaşlı milletvekili olan 77 yaşındaki CHP  Antalya  Milletvekili Deniz Baykal  geçici başkanlık görevini yürütecek. Baykal, görevi Cemil Çiçek ’ten devraldıktan sonra milletvekilleri ve Meclis bürokratları ile saat 14.00’te kampüs içindeki Atatürk Anıtı ’na çelenk  koyarak, saygı duruşunda bulunacak. 

	TBMM Genel Kurulu, Geçici Başkan Baykal başkanlığında saat 15.00’te toplanacak. Baykal’a, Başkanlık Divanı’nda en genç altı milletvekili dönüşümlü olarak eşlik edecek. TBMM, en genç altı milletvekilinin listesini YSK ’dan istedi. 

	Gönderilen listede 1989 doğumlu HDP Van  Milletvekili Tuğba Hezer, 1988 doğumlu AK Parti  Tokat  Milletvekili Fatma Gaye Güler, 1987 doğumlu HDP Şanlıurfa  Milletvekili Dilek Öcalan, 1987 doğumlu AK Parti İstanbul  Milletvekili Abdurrahim Boynukalın, 1986 doğumlu HDP Mardin  Milletvekili Enise Güneyli ve 1986 doğumlu AK Parti Antalya Milletvekili Sena Nur Çelik, Meclis’in en genç milletvekilleri olarak yer aldı. Baykal, TBMM Genel Kurulu’nda ilk birleşimi açtıktan sonra önce kendisi yemin edecek, daha sonra milletvekilleri illerine göre ve alfabetik sırayla kürsüden yemin edecek. 

	Meclis’in ilk birleşiminde başka bir konu görüşülmeyecek. İlk birleşimin üç oturum halinde ve gece geç saatlere kadar sürmesi bekleniyor. 

	Yemin töreninde bulunmayan milletvekilleri, katıldıkları ilk birleşimin başında and içecek. 

	 Anayasa’ya göre milletvekilleri şu yemini edecek:  
	  

	"Devletin varlığı ve bağımsızlığını, vatanın ve milletin bölünmez bütünlüğünü, milletin kayıtsız ve şartsız egemenliğini koruyacağıma; hukukun üstünlüğüne, demokratik ve laik Cumhuriyete ve Atatürk ilke ve inkılaplarına bağlı kalacağıma; toplumun huzur ve refahı, milli dayanışma ve adalet anlayışı içinde herkesin insan haklarından ve temel hürriyetlerden yararlanması ülküsünden ve Anayasaya sadakattan ayrılmayacağıma; büyük Türk milleti önünde namusum ve şerefim üzerine andiçerim." 

	TBMM Başkanı seçimi TBMM’nin yeminden sonraki ilk işi 26’ncı Başkanı’nı seçmek olacak. TBMM Başkanı adayları, 23 Haziran Salı gününden başlayarak 27 Haziran Cumartesi saat 24.00’e kadar başvurularını Başkanlık Divanı’na yapacak. 

	Sonraki 5 günde ise başkanlık için seçim turları yapılacak. Danışma Kurulu’nun toplanarak seçim turlarının ne zaman yapılacağını belirlemesi bekleniyor. Başkan seçimi gizli oyla yapılacak. 

	İlk iki oylamada üye tam sayısının üçte ikisi (367) ve üçüncü oylamada üye tam sayısının salt çoğunluğu (276) aranacak. Üçüncü oylamada salt çoğunluk sağlanamazsa, bu oylamada en çok oy alan iki aday için dördüncü oylama  yapılacak; dördüncü oylamada en fazla oy alan üye başkan seçilecek. 

	 AA  
  
 
