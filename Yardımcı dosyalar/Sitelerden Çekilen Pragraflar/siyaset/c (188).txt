
	TBMM'ye gelerek kayıt yaptıran AK Parti İstanbul Milletvekili Mustafa Şentop, basın mensuplarının koalisyon ile ilgili soruları üzerine, "Tek başımıza hükümet kurabilecek milletvekili sayısı yok. Dolayısıyla AK Partili formüllerde iki partinin, AK Parti'nin dışarıda kaldığı formüllerde üç partinin bir araya gelmesiyle hükümet kurulabiliyor. Bir süredir Türkiye seçenekleri tartışıyor. AK Parti'nin bulunmadığı bir seçenek olmayacak gibi gözüküyor. Yavaş yavaş Türkiye'nin gerçekleri ortaya çıkıyor. Milletimiz AK Parti'yi birinci parti yapmıştır. İkinci ve üçüncü partinin toplamından daha fazla oy almış. Öncelikle hükümet kurma sorumluluğu AK Parti'de. Sorumluluk anlayışı içinde bu konuda elimizden geleni yapacağız" ifadelerini kullandı. 

	Şentop, kırmızı çizgilerin konmasının yanlış olduğunu kaydederek, "Türkiye için hükümetin çıkacağına inanıyorum. Olmadığı takdirde Anayasa gereği Türkiye seçime gitmek zorunda" şeklinde konuştu. 
	Yeni Anayasa ile ilgili olarak ise Şentop, "Partiler yeni Anayasa konusunda samimi hareket ederlerse 'benim dediğim olacak' anlayışıyla değil de ortak bir metin ortaya çıkartacağız" değerlendirmesini yaptı. 
	17 Aralık’ın ardından internete sızan ses kayıtlarını Meclis’teki grup toplantılarında dinleten Kılıçdaroğlu hakkında hazırlanan fezleke konusunda ise Şentop, "Bireylerin kişisel haklarının korunmasıdır. Ceza hukuku anlamında kanuna aykırı olarak elde edilen kayıtların, kayıtların öncelikle yayınlanması kanuna göre suç. Yapanlar da suç işlemiştir. Bir siyasi parti başkanının kanunsuz olarak elde edilmiş bir takım kayıtları Meclis Grup toplantısında açıklıyor olması hoş bir durum değil" diye konuştu. 

	Şentop, Cumhurbaşkanı Erdoğan'ın görevi Başbakan Davutoğlu'na vereceğini vurgulayarak şunları dedi: 
	"AK Parti bir hükümet oluşturmak için elinden geleni yapacak sorumluluk bilinciyle hareket edecektir. AK Parti'nin parti programıyla, siyasi görüşüyle, siyasi duruşuyla bir takım ilkeleri var. Bu laf önceden konursa, kırmızı çizgileri çizmiş oluruz. Müzakere ortamı ortadan kalkar." 
	  
