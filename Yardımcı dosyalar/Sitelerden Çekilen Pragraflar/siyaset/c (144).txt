
	CHP Genel Başkanı Kemal Kılıçdaroğlu, 7 Haziran'da seçilen milletvekilleri ile Genel Merkez’de bir araya geldi. Toplantı öncesinde gazetecilerin sorularını cevaplayan CHP Sakarya Milletvekili Engin Özkoç, gündemdeki en sıcak konunun koalisyon olduğunu belirterek, Genel Başkan Kılıçdaroğlu’nun koalisyonla ilgili yeni milletvekillerinin görüşlerini alacağını kaydetti. Yarın milletvekillerinin yemin merasimi olduğuna da değinen Özkoç, “Resmen artık yeni bir dönem başlıyor. Sayın genel başkanımız tamamen görüşlerini alarak resmi yeni döneme başlayacaktır diye düşünüyorum. Genel başkanımızın yürüttüğü diplomasi aslında yüzde 60’lık kesimin içerisinden bir koalisyon görüşmesinin çıkmasıydı. Ancak muhatapları bu konuda sıcak bir yaklaşım göstermedi. Bizim yaklaşımımıza karşı el uzatılmayışına karşı bir tepki var. Bundan dolayı da bundan sonraki süreç artık iki tane büyük siyasi parti, yani AKP ve CHP bu sürece bir dur demesi lazım. Bundan sonraki süreci değerlendirmek lazım. Daha fazla Türkiye’yi hükümetsiz bırakmamak lazım” şeklinde konuştu. 

	 “BENİM GÖNLÜM AKP İLE KOALİSYONDAN YANA DEĞİL”  

	CHP Yalova Milletvekili Muharrem İnce ise, “Meclis Başkanlığı seçiminde benim partim Cumhuriyet Halk Partisi beceriklidir, şanslıdır. Geçmişte, hatırlayın Meclis’te 49 milletvekili vardı. 49 milletvekiliyle Hikmet Çetin’i seçmiştik. Umarım yine ikinci parti olmamıza rağmen biz seçeriz diye düşünüyorum” ifadelerini kullandı. 

	 Koalisyonla ilgili ise İnce, şunları kaydetti:  

	“Geçmişte DYP-SHP koalisyonunda ben partinin ilçe yöneticisiydim. O günleri dün gibi hatırlıyorum. Kızılay’da milletvekilimiz dövülmüştü. İnsan Hakları Bakanımıza yargısız infaz yaptırmışlardı. İstanbul Emniyet Müdürü hükümet ortağı olan SHP’ye meydan okumuştu. Koalisyonu kurmak kolay iştir. Koalisyonu yıkmak zor iştir. İlkelerinizle, prensiplerinizle çeliştiğiniz zaman yıkmak istersiniz. Ama yıktığınızda da millet size bedel ödetir. İnce eleyip sık dokumak gerekir. Benim gönlüm AKP ile koalisyondan yana değil. Ama partimin yöneticileri ne karar verir, zaman neyi gösterir ona bakarız.” 

	 "İZMİR’DEKİ SEÇMENİMİZ AKP’SİZ BİR HÜKÜMETİN KURULMASI GEREKTİĞİNİN TALEBİNİ VE İSTEĞİNİ İLETİYOR"  

	CHP İzmir Milletvekili Musa Çam da koalisyon tartışmalarına ilişkin, “Bizim aldığımız yüzde 25’lik oy bizim için tatmin edici midir, yeterli midir? Kuşkusuz değildir. Bizimde bu sonucu iyi okumamız gerekiyor, doğru okumamız gerekiyor. Seçmenin bize vermiş olduğu bu mesajı iyi algılamamız gerekiyor. Kuşkusuz bu parlamento 4 parti temsil ediliyor. 4 partiden bir koalisyon hükümetinin çıkması gerekiyor. İzmirli seçmeni, açık ve net 30 ilçeyi gezdim. İkinci bölgedeki 16 ilçeyi de gezdim. Örgütümüz ve seçmenimiz bize diyor ki AKP’nin olmadığı bir hükümet olmalısınız diyor. İzmir’deki seçmenimiz AKP’siz bir hükümetin kurulması gerektiğinin talebini ve isteğini iletiyor. Bizde bunları ileteceğiz” diye konuştu. 

	CHP Antalya Milletvekili Deniz Baykal ise, gazetecilerin sorularını cevaplamadan Genel Merkeze girdi.  

	PELİN ÜZEK 
