
	Türkiye gazetesinden Yücel Kayaoğlu’nun haberine göre Ankara kulislerinde yeni hükümetin kurulmasına ilişkin farklı senaryolar dolaşıyor. 

	AK Parti'de, CHP veya MHP ile koalisyon durumunda 'oy oranına göre teklif' fikri ağır basıyor. Kritik konular da, iki protokolle 'garantiye' alınacak. Türkiye gazetesinden Yücel Kayaoğlu’nun haberine göre Ankara kulislerinde yeni hükümetin kurulmasına ilişkin farklı senaryolar dolaşıyor. Başbakan Ahmet Davutoğlu koalisyon formülleri üzerine istişarelerini sürdürüyor, bir yandan da yönetimi kurulacak ortaklığa ilişkin protokolün hazırlıklarına başladı. 

	Koalisyon hükümetlerinin kuruluşu sırasında ortaklar arasında hükümet programının çatısını oluşturan bir protokol kamuoyuna açıklanıyor. Ancak genellikle bir de gizli protokolü bulunuyor. Bu protokol kamuoyuna açıklanmıyor ve özellikle bürokrat atamaları ile ilgili ilkeler ve ortaklar arasında sıkıntıya neden olabilecek konulara yer veriliyor. 

	 4 KOMİSYON İNCELİYOR  
	Türkiye tarihindeki koalisyon protokollerini incelemeye alan AK Parti kurmaylarının, gizli protokole benzer bir metin üzerinde de çalıştığı öne sürüldü. Parti yönetimi, koalisyon sürecini yürütecek 4 ayrı komisyon oluşturdu. Siyasi işler, Hukuk, Ekonomi ve Dış Politika konusunda oluşturulan komisyonlar, olası bir koalisyon durumunda ele alınacak taslak protokolü hazırlamaya başladı. 

	Ortaklar arasında sıkıntıya yol açabilecek her konuyu protokolle imza altına almak için çalışan kurmayların, bunun için eski koalisyonlarda olduğu gibi iki ayrı protokol metni hazırlayacağı belirtiliyor. Bunlardan ilki, parti genel başkanları tarafından imzalanan ve kamuoyuna açıklanacak protokol olacak. Diğeri ise gizli tutulacak. Protokoller için önceki koalisyon hükümetlerinde aktif rol üstlenmiş deneyimli siyasetçilerden yardım istendiği öğrenildi. 

	 ERDOĞAN ŞARTI  
	Siyasi komisyonda bulunan Kültür Bakanı Ömer Çelik'in de hafta sonu Cumhurbaşkanı Erdoğan'la yaptığı görüşmede hazırlanacak protokolle ilgili görüşlerini aldığı belirtildi. AK Parti'nin, ortaklar arasında imzalanacak gizli protokole, 'Cumhurbaşkanlığı makamının tartışma konusu yapılmamasını' şart olarak koyacağı ifade edildi. 

	 OYA GÖRE BAKANLIK…  
	Öte yandan, AK Parti'nin üst yönetim kademesinde yapılan değerlendirmelerde, MHP ile koalisyon kurulması durumunda 6 bakanlık, CHP ile yapılması durumunda ise 8 bakanlık teklif edilmesi görüşü öne çıktı. Bu sayıların partilerin aldığı oy oranlarına göre belirlendiği kaydedildi. 
	  
