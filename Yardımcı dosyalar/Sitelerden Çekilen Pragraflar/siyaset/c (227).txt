
	CHP Genel Başkanı Kılıçdaroğlu, MÜSİAD Genel Başkanı Olpak ve Yönetim Kurulu üyeleriyle görüştü. CHP Genel Merkezi MYK Toplantı Salonunda gerçekleşen görüşmeye Genel Başkan Yardımcıları Selin Sayek Böke, Faik Öztrak, Genel Başkan Başdanışmanı İstanbul Milletvekili Erdoğan Toprak, Antalya Milletvekili Çetin Osman Budak da katıldı. Görüşme sonrası açıklama yapan Olpak, konuşmasına bu sabaha karşı hayatını kaybeden Süleyman Demirel’e Allah’tan rahmet dileyerek başladı. 

	 "GÖRÜŞMELERİMİZDE ELBETTE KENDİ FİKİRLERİMİZİ VE YENİ KURULACAK HÜKÜMETTEN TALEPLERİMİZİ DİLE GETİRECEĞİZ"  
	Kendi iç istişareleri ve başkanlar toplantılarının sonuçlarını hem 4 siyasi partinin genel başkan ve yetkililerine hem de Cumhurbaşkanı’na iletmeyi arzu ettiklerini belirten Olpak, “Bugünkü ziyaretimizi hem seçimlerin bir değerlendirmesi hem de CHP Genel Başkanının arkadaşlarıyla birlikte daha önce Cumhurbaşkanlığı seçimi öncesinde bize yaptığı ziyaretin bir iadesi olarak da değerlendirebilirsiniz. Millet sözünü söylemiştir. Onun sözüne saygı göstermek durumundayız. Artık bundan sonraki süreçte siyasetçilerin söz söyleme zamanıdır. Biz bugünkü ve bundan sonraki görüşmelerimizde elbette kendi fikirlerimizi ve yeni kurulacak hükümetten taleplerimizi dile getireceğiz. Ancak bu siyasetin kendi iç mekanizmalarına bir müdahale tarzında ve amacında olmayacaktır. Bunu da vurgulamak istiyorum” diye konuştu. 

	 “GÖRÜŞME İÇERİSİNDE SON DERECE OLUMLU İZLENİMLER ALDIĞIMI SAMİMİYETLE İFADE ETMEK İSTİYORUM”  
	Seçimlerin yüksek katılımlı olduğunu ve Meclis’te siyasi partilerin güçlü oranlarla temsil edilmiş olmasını önemsediklerini ifade eden Olpak, şunları kaydetti: 
	“Seçim sürecinin de herhangi bir can kaybı olmadan, geçilmiş olmasını da milletin bir kazancı olarak değerlendiriyoruz. Önceliğimiz biran önce huzur, güven ve istikrar ortamında yeni bir hükümetin kurulması ve sağlıklı bir protokolle kurulacak koalisyon hükümetinin olabildiğince uzun ömürlü faaliyetlerini yerine getirmesidir. Bu noktada seçim sonuçlarının sivil toplum kuruluşları dahil olmak üzere bir öz eleştiriyle değerlendirilebilecek bir fırsata çevrilebileceğini de düşünüyoruz. Bunun içerisine siyasi partiler kanunu, seçim kanunu katmak dahil olmak üzere ve çokça şikayet ettiğimiz 12 Eylül darbe anayasasından itibaren gelen o yanlışlıkların tümüyle ortadan kaldırılabileceği bizim MÜSİAD ifadesiyle kuvvetler ayrılığı olarak ifade edilip, aslında kuvvetler karmaşası olarak ifade edilen sisteminde düzeltilmesi gerektiğini söylemek istiyoruz. Bu ana başlıklar halinde görüşlerimizi Sayın Genel Başkan ve parti yetkililerine ilettik. Kendilerinin görüşlerini dinledik. Görüşme içerisinde son derece olumlu izlenimler aldığımı samimiyetle ifade etmek istiyorum. Bundan sonraki süreçte siyasi partilerimiz kendilerine düşen sorumluluğu hızlı bir şekilde yerine getirerek, hızlı bir çözüm hükümetiyle bizleri geleceğe taşırlar.” 

	 “SAMİMİYETLE MASAYA ÇÖZÜM AMACIYLA OTURMALARI GEREKTİĞİNİ DÜŞÜNÜYORUZ”  
	Bir gazetecinin, partilerin birbirleriyle çakışan vaatlerinin görüşmede gündeme gelip gelmediği sorusuna Olpak, “Birebir vaatler bazında değil ancak şunu söyleyelim; zaten partilerin farklı olması onların vaatlerinin ve görüşlerinin farklılığını getirir. Ama koalisyon bir uzlaşma demektir. İş alemi olarak düşüncemiz o vaatlerin Türkiye’yi iyi taşıyacağı noktaları neler varsa onları bir araya getirmeleri ama en önemli konu, bu Meclis aritmetiğinden bu 4 siyasi parti içerisinden hızlı bir koalisyonun çıkması bizim önceliğimizdir. Milletinde görevi böyle verdiği kanaati içerisindeyiz. Samimiyetle masaya çözüm amacıyla oturmaları gerektiğini düşünüyoruz” karşılığını verdi. 

	PELİN ÜZEK  
	 
	  
