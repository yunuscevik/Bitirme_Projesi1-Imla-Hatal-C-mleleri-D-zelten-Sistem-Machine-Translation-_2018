
	Milletvekillerinin yemin edeceği 23 Haziran'dan sonra, siyaset arenası Meclis Başkanlığı seçimleri için taktik savaşlarına sahne olacak. Yeni hükümete ilişkin ilk işaretler de Meclis Başkanlığı seçiminde ortaya çıkacak. Meclis Başkanlığı seçimleri için her parti ayrı bir taktik plan yürütüyor. Ankara kulislerine göre bu planlar şöyle: 

	AK Parti, Meclis Başkanlığı seçimini koalisyon pazarlıklarının bir parçası yapmak istemiyor ve son turda kendi adayını başkan seçtirmeyi hedefliyor. 258 sandalyesi olan AK Parti'de bütün hesaplar muhalefet cephesinin tek aday üzerinde anlaşmaması üzerine yapılıyor. Adaylık için de Numan Kurtulmuş, Mustafa Şentop, Ahmet İyimaya ve Ayşenur Bahçekapılı'nın adları konuşuluyor. CHP de, AK Parti'nin adayını seçtirmemek için MHP ve HDP ile uzlaşma arayacak. Ancak, bu formülün önündeki en büyük engel, MHP ve HDP'nin uzlaşma ihtimalinin uzaklığı. HDP'nin MHP'nin adayına oy vermeyeceği, hatta CHP'nin aday göstereceği isme bakıp, gerekirse AK Parti adayını destekleyebileceği öne sürülüyor.  

	Muhalefet cephesindeki her formülde üç partinin tek aday üzerinde anlaşması gerekiyor. 132 sandalyesi olan CHP'nin, 80'er milletvekili bulunan MHP ve HDP'den sadece biriyle anlaşması veya MHP'nin adayına destek vermesi adayın seçilmesine yeterli olmuyor. Muhalefet cephesinde tek aday üzerinde bir uzlaşma olmazsa, son turda AK Parti adayının seçilmesine kesin gözüyle bakılıyor. CHP'de adı ön plana çıkmasına rağmen Deniz Baykal'ın adaylığına Kılıçdaroğlu'nun soğuk baktığı, bu nedenle Haluk Koç'un aday gösterileceği ifade ediliyor. MHP'de Murat Başesgioğlu, Yusuf Halaçoğlu ve Ekmelettin İhsanoğlu'nun isimleri konuşulurken, HDP'nin adayının ise Sırrı Süreyya Önder olabileceği belirtiliyor.  

	Yücel Kayaoğlu - Türkiye Gazatesi 
