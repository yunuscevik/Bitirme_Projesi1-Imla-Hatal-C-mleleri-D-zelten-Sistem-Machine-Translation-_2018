

  
    
      
       
     
	 MÜSİAD Başkanı Nail Olpak, görüşmeyle ilgili olarak, "Ben yılların bir siyasetçisi kimliğiyle, aynı zamanda da bugün cumhurun başkanı olduğu için, kendi üzerine düşen sorumluluğu yerine getireceği şeklinde bir kanaat aldım" dedi. 
	 
	Görüşme sonrasında yürüyerek Huber Köşkü'nden çıkan heyet adına MÜSİAD Yönetim Kurulu Başkanı Nail Olpak bir açıklama yaptı. 
	Olpak, şunları söyledi: 
	 
	"Seçim sonrasında, öncelikle Perşembe günü İstanbul 'da, genel merkezimizde yönetim kurulu üyelerimiz, eski başkanlarımız ve eski başkan yardımcılarımızla bir istişare heyetimizi topladık; seçim sonuçlarının bir değerlendirmesini gerçekleştirdik. Daha sonra da Perşembe gününün bu değerlendirmesinin akabinde, Cuma günü Eskişehir 'de bütün şube başkanlarımızı genel idare kurulunda toplayarak seçim sonuçlarının bir değerlendirmesini yapmıştık. Yine sizler de gayet iyi biliyorsunuz ki, Cumartesi günü de başkanlar bildirimizle o görüşlerimizi paylaştık. Görüşlerimizi paylaştıktan sonra, yine kendi istişaremiz gereği, hem Sayın Cumhurbaşkanımızdan hem de dört siyasi partinin genel merkezinden randevu talebinde bulunmuştuk. Öncelikli randevu bugün Sayın Cumhurbaşkanı tarafından bize verildi. Çarşamba günü öğleden sonra da Sayın Başbakan ve de Adalet ve Kalkınma Partisi  Genel Başkanı Sayın Davutoğlu'yla görüşeceğiz. Diğer üç siyasi partiden de randevu taleplerimiz var. Özel kalemlerimiz görüşüyorlar. Bugün burada, sayın Cumhurbaşkanımıza, kendisinin yetkileri çerçevesi içerisinde hükümetin kurulması aşamasında da etkin bir rolü olduğu için, MÜSİAD olarak, kendi istişarelerimizden çıkan sonuçları ve iş aleminin beklentilerini ifade ettik." 
	 
	 " AK PARTİ  - MHP  KOALİSYONU GÜNDEME GELDİ Mİ?" 
	  
	Bir gazetecinin, "Sizin bir AK Parti-MHP koalisyon isteğiniz vardı. Bu gündeme geldi mi?" şeklindeki sorusuna MÜSİAD Başkanı Olpak şu yanıtı verdi: 
	 
	“Bizim yazılı açıklamamıza dikkat ederseniz, açıklamamızın içerisinde herhangi bir parti adreslemesi yoktur. Ama Eskişehir'de yapmış olduğumuz başkanlar toplantısının akşamında bir canlı yayın  içerisinde bu soru sorulmuştu. Orada verdiğimiz cevapta, ortak kanaatin belirli bir yoğunluğunun AK Parti-MHP üzerinde olduğunu, ancak öncelikle de şunu söylemek isterim ; öncelikli hem görevin hem de sorumluluğun Adalet ve Kalkınma Partisi'nde olduğunu, sonrasında belirli bir yoğunluğun Adalet ve Kalkınma Partisi ile MHP, devamında AK Parti ile CHP  , hatta HDP ile de olabileceği şeklinde bizim bir istişari görüşümüz oldu. Ama yazılı açıklamamızda böyle bir metne girmedik; çünkü şunu da değerlendiriyoruz: Biz görüş ve beklentilerimizi ifade etmeliyiz; ama siyasetin iş mekanizmalarına çok da müdahale eder bir konum içerisinde olmayı asla arzu etmedik. Bu, hükümetin, bundan sonraki kısa vadede kurulmasını beklediğimiz hükümetin programıyla ilgili beklentilerimizi söylemeyeceğimiz anlamına da gelmiyor." 
	  
	"DAHA ZİYADE BİZİM DEĞERLENDİRMELERİMİZİ ALDI"  
	 
	Olpak, “Sayın Cumhurbaşkanı'ndan nasıl bir izlenim edindiniz?" şeklindeki soruya ise “Sayın Cumhurbaşkanı daha ziyade bizim değerlendirmelerimizi almak durumundaydı. O nokta içerisinde, ben, yılların bir siyasetçisi kimliğiyle, aynı zamanda da bugün cumhurun başkanı olduğu için kendi üzerine düşen sorumluluğu yerine getireceği şeklinde bir kanaat aldım" yanıtını verdi.  
	 
	 DHA  
	  
  
 
