
	Başbakan Ahmet Davutoğlu, "10 gündür blok diyen CHP lideri, kutuplaştıran dil bu. Hala imalı imalı terörle tehdit eden Demirtaş. Bütün kapıları kapatan MHP. Tablo o kadar açık ki. Hala geri dönme şansları var. Yarın çıkıp 'biz her türlü opsiyona hazırız, her türlü görüşmeyi yaparız, biz kim olursa olsun görüşürüz' diyebilmeliler. Bu olduğu zaman ülke rahata erer, gerilim azalır, piyasalar rahatlar" dedi.  

	Başbakan Ahmet Davutoğlu, Habertürk TV ve Show TV ortak yayınında gündeme ilişkin açıklamalarda bulundu. Davutoğlu, Cumhurbaşkanı Recep Tayyip Erdoğan'ın "Dün burada çok açık bir şekilde Cumhurbaşkanımıza, Cumhurbaşkanlığı makamına yönelecek her saldırı, hakaret bize yönelmiştir dedim ama ben bunu bir kırmızı çizgi olarak şu anlamda görmüyorum. Kırmızı çizgi sizin ürettiğiniz bir şeydir. Cumhurbaşkanlığı makamı ise Türkiye'de anayasanın çizdiği bir makamdır. İki şeyi tartışabilir misiniz? Gecen sene Sayın Cumhurbaşkanımız yüzde 52 ile seçildi. Anayasal çerçeve diyor ki hükümet kurma görevi yetkisi Cumhurbaşkanı tarafından yapılır ve bunun da çerçevesini çiziyor. Şimdi anayasa bunu söylerken Cumhurbaşkanlığı makamını tartışmaya açmak ne anlama gelir? Bu sistem parlamenter sistemi budamış bir sistemdir. Gerçek bir parlamenter sistemde Sayın Cumhurbaşkanımız, partinin kurucu Genel Başkanı olarak Cumhurbaşkanı olmayı düşünmeyebilirdi çünkü zaten siyasi güç burada, parlamenter sistem olsaydı. Başkanlık sistemi olsaydı roller belli olurdu. Biz bunu halkımıza arzettik, beyannameye koyduk olmadı. Bizim meselemiz bir öfkeyle, fevri tutumla Cumhurbaşkanlığı makamı üzerinden yeni bir tartışma başlatmak değil, bir an önce ülkeyi işleyen bir hükümete kavuşturmak. Hepimiz için bu geçerli olan bu kural. O zaman yapılması gereken ne? Sayın Kılıçdaroğlu başbakan mı olmak istiyor, eğer ikna edebilirse MHP'yi HDP'yi olabilir de. Nihayet o başbakanlık görevini kim verecek? Cumhurbaşkanı. Başbakanlıktan sonra kabineyi kim onaylayacak? Cumhurbaşkanı. Sonraki her aşamada 3'lü kararnameyle başbakan imzasıyla her karar Cumhurbaşkanı'nın huzuruna gidecek ve orada onaylanacak. Bunları yok sayabilir misiniz? Sen Cumhurbaşkanı'nın anayasal çerçeve içindeki konumunu tartışırsan bunun bir karşılığı olur mu? Soğukkanlı şekilde yapılması gereken çok açık" ifadelerini kullandı. 

	 "HALA GERİ DÖNME ŞANSLARI VAR"  

	Günün kavga günü olmadığını belirten Davutoğlu, Cumhurbaşkanı Recep Tayyip Erdoğan'ın 7 Haziran genel seçimlerinden bu yana hep olumlu mesajlar verdiğini ifade etti. Davutoğlu, "10 gündür blok diyen CHP lideri, kutuplaştıran dil bu. Hala imalı imalı terörle tehdit eden Demirtaş. Bütün kapıları kapatan MHP. Tablo o kadar açık ki. Hala geri dönme şansları var. Yarın çıkıp 'biz her türlü opsiyona hazırız, her türlü görüşmeyi yaparız, biz kim olursa olsun görüşürüz' diyebilmeliler. Bu olduğu zaman ülke rahata erer, gerilim azalır, piyasalar rahatlar" dedi. 

	 İŞ DÜNYASI İLE YAPTIĞI GÖRÜŞMELER  

	İş dünyası ile yaptığı görüşmelere değinen Başbakan Davutoğlu, "İstedikleri şey şu, bir an önce Türkiye'nin belirsizlikten çıkması ve öngörülebilir bir siyasi tablonun ortaya çıkması. Hepsi şeye de özen gösteriyorlar, siyaset mühendisliği yapmak için burada değiliz nihayet takdir sizindir, ama bizim arzu ettiğimiz şey bir an önce hükümetin kurulmasıdır. Bütün hepsi TÜSİAD'la da hepsi. Dedim, siyasi liderlere de aynı mesajı iletin. Biz her şeyi konuşuruz. Türkiye'de istikrar isteniyorsa bütün kurumlara saygı esastır, Cumhurbaşkanlığı makamı yok sayılarak ya da ona saygısızlık edilerek bir yere gidilmez, bunu TÜSİAD'a da, diğerlerine de zaten o anlamda bir konu açmam. Bunları da zikrederek açık tutumumuzu beyan ettim" şeklinde konuştu. 

	 "ŞU ANDA KOALİSYONA EN AZ MUHTAÇ OLAN BİZİZ"  

	"Şu anda koalisyona en az muhtaç olan biziz" diyen Davutoğlu, "Biz milletin ve ülkenin geleceğini düşündüğümüz için böyle düşünüyoruz. Yoksa bir kriz yaşatıp şu bu opsiyona gitmeyiz. Gezi olaylarının bize, ülkeye neye malolduğunu gördük. Onun için ben suhuletli bir dil kullanıyorsam bütün bu tecrübeler üzerinde kullanıyorum" ifadelerini kullandı. 

	 "EŞYANIN DOĞASINA AYKIRI OLMAYAN HER TÜRLÜ ŞEYİ GÖRÜŞÜRÜZ"  

	Davutoğlu, konuşmasını şöyle sürdürdü: 
	"3 ay sonra olacak erken seçim, birçok araştırma şirketi onu gösteriyor, biz onu zorlayalım demedik. Demeyiz de. Ülkenin kaybedeceğini telafi etmek için çok daha uğraşmamız gerekir. Başka opsiyon bırakmazlarsa, anayasada 45 gün şartı getirmiş. Herkes takkesini önüne koyup heybesinde ne varsa masasına koysun, eşyanın doğasına aykırı olmayan her türlü şeyi görüşürüz." 
	Davutoğlu, "Şimdiden verilebilecek erken sinyallerin, Sayın Kılıçdaroğlu verdiği her sinyalle bir yolu kapatıyor. 14 madde koyuyor. Bunları koalisyon protokolü yazarken konuşacağız. Müzakere yaparken bunu açıkladığınız anda, karşı taraf da bunu açıkladığında o zaman ne anlamı var" dedi. 

	 AHMET SEVER'İN YAZDIĞI KİTAP  

	11. Cumhurbaşkanı Abdullah Gül'ün Başdanışmanı Ahmet Sever'in yazdığı kitaba ilişkin değerlendirmesinin sorulması üzerine Başbakan Davutoğlu, "Daha kitabı okumadım. Mutlaka alır okurum. Şunu ifade edeyim. İyi bir hatırat koleksiyonum vardır. İyi bir hatırat kitabında ben 3 unsur ararım, bunun bir anektodlar yekunu olması değil sürecin anlatılması, bir olayı verip de hüküm çıkarmak değil, iki sahici olması yani seçici, muhatapta sahici olduğu intibaya ulaşması lazım, üçüncü de o hatıratın gerçekten hatırat olduğuna dair herkesi inandırması lazım. Bu üç unsur olmadı mı ben o hatıratı ciddiye almam, bu hatıratta bu üç unsur da yok" açıklamasında bulundu. 

	"Benim zorluğum hükümet kurarken, uygun evsafta adam bulmak değil, uygun evsaftaki hanımefendiler, beyefendiler arasından en iyi kompozisyonu oluşturmak" diyen Davutoğlu, "Bu sadece merkezde değil ben Konya'yı biliyorum. Kaç il başkanı geçmiş. AK Parti'nin sisteme ve siyasete kazandırdığı çok büyük insan birikimi var. Bu da bizim için en önemli güç unsurlarından birisi. Bu noktada da tabii ki bir yenilenme olur. Bazı arkadaşlar başka çalışmalar yapılır ama ben bütün bu kadronun hepsinin bu siyasi hareket içinde her halükarda doğru yerlerde değerlendirileceği kanaatindeyim" ifadelerini kullandı. 

	Davutoğlu, konuşmasını şöyle tamamladı: "Bizim için siyaset iktidar olmak için yapılır. İktidar demek, millete hizmet imkanı demektir. Diyelim ki bu verilmedi, olmadı, karşı tarafta da bir şey yaptı muhalefetin de en iyisini yaparız ama şu anda dahi böyle bir opsiyon yok. 258 kişilik kaya gibi, direnç anlamında, muhalefetin de gerekirse en alasını yaparız. Şu anda bir plan üzerinde yürürken alternatifini düşünmem. Şu andaki şeyimiz koalisyon için her şeyi yapmak. Erken seçim sopasını gösterip koalisyona razı edeyim değil."  

	ENİSE YAPAR 
