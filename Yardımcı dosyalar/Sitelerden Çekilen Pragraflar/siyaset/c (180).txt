
	Cumhuriyet Halk Partisi(CHP) Genel Başkan Yardımcısı ve Malatya Milletvekili Veli Ağbaba, seçimlerin ardından teşekkür ziyaretlerine devam ediyor. Beraberinde Merkez İlçe Battalgazi İlçe Başkanı Abdulvahap Ayzabar, partinin 3. Sıra milletvekili adayı Av. Berna Karadaş,4.sıra milletvekili adayı Av. Memba Kuşçu, İl ve ilçe yöneticileriyle birlikte Hekimhan ve Arguvan’ı ziyaret eden Ağbaba, “Ülkenin geleceği için sorumluluk almaya, Türkiye’yi yönetmeye hazırız” dedi. 
	Ağbaba ve beraberindekiler, Hekimhan ve Arguvan’da muhtarlar ve ilçe yöneticileriyle buluşup Hekimhan’a bağlı İğdir, Başkavak, Çeki, Salıcık ve Mezirme mahalleleri ile Arguvan’a bağlı Bozan ve Çavuş Mahallelerini ziyaret etti. 

	 "TÜRKİYE’NİN EN BİLİNEN MİLLETVEKİLİ OLDUK"  
	Toplantılarda seçim sonuçlarını değerlendiren Veli Ağbaba; “4 yıl boyunca yüzünüzü yere baktırmadım. 4 yıllık milletvekilliği süresince sadece oy verenlerin değil tüm Malatyalıların yanında oldum.Hiç kimse şu konuda eksik davrandınız diyemez. Sadece konuşan milletvekili olmadım. İktidar milletvekillerinden daha fazla Malatya’ya yatırıma vesile olduk. AKP’nin 5 milletvekilinden daha fazla Malatya’ya hizmete vesile olduk. Malatya-Sivas yolunun yapılmasında en fazla benim emeğim var. Komisyonlarda defalarca konuyu gündeme getirdim.Peki hak ettiğimizi aldık mı? Maalesef alamadık. Halkın takdiri başımızın üzerinde yeri var. Ama şu bilinmelidir ki Malatya’da çalışmaya bakılmıyor. 4 yıllık süreçte elimden ne geldiyse fazlasını yapmaya çalıştım. Türkiye’nin en bilinen milletvekillerinden biri olduk. Muhalefet milletvekiliyken önemli işler yaptık. İktidar milletvekili olursak Malatya’yı ayağa kaldırırız.”şeklinde konuştu. 

	 "TÜRKİYE’NİN HUZURA KAVUŞMASI İÇİN AKP’SİZ İKTİDAR FORMÜLÜ LAZIM"  
	Koalisyon formülleriyle ilgili değerlendirme yapan Ağbaba; “Genel Başkanımız 14 maddelik bir koalisyon ilkelerini açıkladı. Bizim kendi değerlerimize uymayan bir partiyle koalisyon yapmayacağız. Türkiye’nin ve bölgenin huzura kavuşması için AKP’siz bir iktidar formülünü tüm muhalefet partilerinin bilmesi ve hayata geçirmesi gerekiyor. Biz sorumluluk almaya hazırız. Ülkenin geleceği için sorumluluk almaya hazırız. Türkiye’yi yönetmeye hazırız.Umarız halkın istediği gibi bir sonuç çıkar. Türkiye rahat bir nefes alır.”ifadelerini kullandı. 

	 "HEKİMHAN VE ARGUVAN’DA YEREL ANLAMDA İKTİDAR OLDUK"  
	“Hekimhan ve Arguvan’da yerel anlamda iktidar olduk” ifadeleriyle konuşmasını sürdüren Ağbaba; “Önümüzdeki günlerde Hekimhan’a ve Arguvan’a ciddi yatırımlar yapacağız. Kardeş belediyeler projesi kapsamında Hekimhan’a Çankaya Belediyesi kamyon gönderdi. Ataşehir Belediyesi çöp kamyonu alıp gönderecek. Konak Belediyesi kadın dinlenme evi yaptı. Temmuz ayında Beşiktaş Belediyesi büyük bir tesisin temelini atacak. Hekimhan’ın ve Arguvan’ın modern bir kent olması için ben elimden katkıyı sunmaya devam edeceğim”dedi. 

	 "OY VERSİN-VERMESİN HERKESE EŞİT HİZMET GÖTÜRECEĞİZ"  
	Ağbaba, CHP olarak kimseye ayrım yapmadan hizmet götürdüklerini kaydederek “4 yıl boyunca boynumu bükmedim. Muhalefet milletvekiliyim diye geri durmadım. İktidar partisi olursak ayrım yapmadan hizmet vereceğiz. Oy vermedi diye kimseye haksızlık yapılmayacak. Hekimhan’da, Arguvan’da oy vermedi diye kimseye eksik hizmet götürmeyeceğiz. Oy versin-vermesin herkese eşit hizmet götüreceğiz. Kimseyi ayırmayacağız. Vergiyi eşit dağıtacağız. Tüm Malatya’ya örnek olacağız”dedi.  
