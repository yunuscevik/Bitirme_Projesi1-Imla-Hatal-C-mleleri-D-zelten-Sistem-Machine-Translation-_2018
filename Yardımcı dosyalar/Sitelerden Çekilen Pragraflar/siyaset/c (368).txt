 RADİKAL -  Muğla'nın Datça İlçe Belediye Başkanı 
                CHP 
              'li Şener Tokcan, 30 Mart yerel seçimlerinde yüzde 46 oy oranıyla ikinci kez seçildiği başkanlıktan yorgunluk ve ailesine vakit ayıramadığı gerekçesiyle istifa kararı aldığını açıkladı. İkinci kez seçilen Tokcan önümüzdeki 1 Temmuz'a kadar görevi başında kalacağını, meclis üyeleri yeni başkanı belirleyinceye kadar görev yapacağını söyledi. 
CHP'li Datça İlçe Belediye Başkanı Şener Tokcan, kısa bir süredir ilçede dolaşan istifa edeceği yönündeki söylentileri doğruladı. 22 Haziran Pazartesi günü, Datça Kaymakamlığı'na istifa dilekçesini vereceğini belirten Tokcan, istifa gerekçelerini daha sonra basın mensuplarıyla yapacağı toplantıda açıklayacağını kaydetti. 
 "CHP'YE GÖNÜLDEN BAĞLIYIM"  
Yorgunluk ve ailesine daha fazla vakit ayırmak adına istifa edeceğini ifade eden Tokcan, "İstifa kararımın, ne genel merkezin politikaları, ne il, ne de ilçe örgütündeki oluşumlarla bir ilgisi yok. Parti üyeliğim devam edecek. CHP'ye gönülden bağlıyım" dedi. 
CHP Genel Merkezi tarafından ikinci kez Datça Belediye Başkanlığı'na aday gösterildiğinde, görevini başarıyla tamamlamayı hedeflediğini vurgulayan Tokcan, "Eğer ikinci beş yılı tamamlayamayacağımı düşünseydim, Genel Merkezin 'aday ol' baskı ve ricalarına rağmen bu görevi kabul etmezdim" diye konuştu. 
 GENEL BAŞKAN 
                KILIÇDAROĞLU 
              'YLA GÖRÜŞMEDİ  
İstifa kararını alırken çeşitli unsurların bir araya geldiğini sadece tek bir nedenin söz konusu olmadığını ifade eden Tokcan, "İstifamdan geri dönmem söz konusu değil. CHP Genel Başkanı Sayın Kılıçdaroğlu ile henüz görüşmedim. Genel Başkanımızın önünde çok önemli ülke meseleleri dururken, bir de Datça meselesini önüne getirmek istemedim. Ancak, Genel Başkan Yardımcıları Veli Ağbaba ve Yakup Akkaya ile görüşüp kararımı bildirdim" dedi. 
Görevi bırakmak için niçin 1 Temmuz'u seçtiğini ise Tokcan, "Görevi hemen bırakıp gitmek istemedim. Datça'nın belediye başkansız kalmasına gönlüm razı olmazdı. 1 Temmuz'a kadar belediye meclisindeki arkadaşlar oturup görüşür, ortak bir isim üzerinde anlaşırlar. Onlara hazırlanmaları için süre tanımanın uygun olacağını düşündüm" sözleriyle açıkladı. 
Datça Belediye Meclisi 7 CHP, 3 
                AKP 
              , 1 
                MHP 
              'li üyeden oluşuyor. (Mehmet ÇİL/DATÇA/DHA)  