
	HDP Eş Genel Başkanı Yüksekdağ, TÜSİAD Yönetim Kurulu Başkanı Symes ve yönetim kurulu üyeleriyle HDP Genel Merkezi’nde görüştü. Yaklaşık 1 saat süren görüşme sonrası açıklama yapan TÜSİAD Yönetim Kurulu Başkanı Symes, “Dün CHP Başkanı Sayın Kılıçdaroğlu, ardından MHP Başkanı Sayın Bahçeli, bugünde Başbakanımız Ak Parti Başkanı Sayın Davutoğlu şimdi de HDP’den çıktık. Son derece bütün partileri kapsayan bir programı bitirmiş olduk” diye konuştu. 

	9. Cumhurbaşkanı Süleyman Demir’in vefatına da değinen Symes, taziye ziyaretlerini gerçekleştirdiklerini ifade etti. Symes, konuşmasını şöyle sürdürdü: 

	“Bütün görüşmelerimizi özetlersek, biz iş dünyasının çok güçlü bir örgütü olarak, iş dünyasını temsil eden TÜSİAD olarak iş dünyasının beklentilerini üç ana başlık altında tüm siyasi parti liderlerimizle bütün açıklığı ile paylaştık. Bunlar Türkiye’nin önümüzdeki dönemde hükümetten beklediği, kurulacak ve güçlü Türkiye’nin önünü açacak hükümetten beklediği demokratikleşme, bunun içinde hukuk, özgürlükler son derece önemli. Kalkınma konusundaki bütün temel başlıklar Türkiye’nin yatırım ortamı ve sürdürülebilir büyüme için gerekli tüm ana başlıkları çok kapsamlı olarak kendileriyle paylaştık.” 

	 “HERKES BU GÜÇLÜ TEMSİLİN OLDUĞU PARLAMENTODAN HIZLA İSTİKRARLI, KALICI BİR HÜKÜMET ARAYIŞINDA”  

	Başbakan Davutoğlu ile görüştükten sonra daha kısa bilgi vermek zorunda kaldıklarını hatırlatan Symes, “Kendisiyle AK Parti’nin dönüşüm programı üzerinde de kapsamlı bir görüşme imkanımız oldu. Biz aslında TÜSİAD Yönetim Kurulu olarak seçildikten sonra Bakanımız Cevdet Yılmaz ile bu konuda İstanbul’da önemli bir çalışma toplantısı da yapmıştık. Dolayısıyla TÜSİAD olarak iş dünyasının acil beklentilerinin bu dönüşüm paketiyle de uyuştuğunu kendileri bir kez daha bize bildirdiler. Diyalogun çok sağlıklı olduğu toplantılardan çıkıyoruz. Ben TÜSİAD adına, iş dünyamız adına bundan son derece memnun olduğumu paylaşmak isterim. Biz siyasi parti liderlerimizin büyük bir sorumluluk anlayışıyla Türkiye’nin hızla bir hükümete kavuşması için çalışmakta olduklarını gözlemledik. Bence bu son derece önemli. Şu iradeyi çok kuvvetli olarak gördük. Herkes bu güçlü temsilin olduğu parlamentodan hızla istikrarlı, kalıcı bir hükümet arayışında. Çalışmalar dolayısıyla bu ana objektif etrafında kilitlenmiş durumda. Bu hepimiz için son derece güçlü bir mesajdır. Şimdi bu mesajın içini doldurmak, tekrar siyasi parti liderlerimizin görevi ama burada ciddi bir iradenin olduğunu görüyoruz. Dolayısıyla İstanbul’a ümitli olarak dönüyoruz. Önümüzdeki dönemde Türkiye’nin gündeminden erken seçim tartışmalarının hızla uzaklaşarak, bütün enerjimizin kurulacak uygun bir kompozisyondaki hükümete kenetlenmesi gerektiğini bir kere daha bizde altını çizdik. Bu iradeyi de görmüş olarak İstanbul’a dönmekten son derece mutluyuz” ifadelerini kullandı. 

	 “TÜSİAD’IN HİÇBİR ŞEKİLDE BİR TERCİHİ YOKTUR”  

	Gazetecilerin sorularını da cevaplayan Symes, bir gazetecinin “Koalisyon tercihlerinizi ilettiniz mi görüşmelerde” sorusuna, “TÜSİAD’ın hiçbir şekilde bir tercihi yoktur. TÜSİAD’ın tercihi, iş dünyasının tercihi demokratik, ekonomik, kalkınma, yatırım ortamı başlığında hızla önünü açacak, güçlü bir hükümetin, kalıcı bir hükümetin kurulmasıdır. Onun haricindeki hiçbir tercihimiz yoktur” karşılığını verdi. 

	 “KENDİLERİ PROGRAMLARINA GÖRE RANDEVU TALEPLERİNİ VERDİLER”  

	Seçimlerde en yüksek oyu alanın Ak Parti olduğu hatırlatılarak, görüşmedeki randevu sıralamasına CHP’den başladıklarının sorulması üzerine Symes, “Biz siyasi parti liderlerimize yazdığımız mektupta, randevu talebimizde hiçbir sıra belirtmedik. İki gün için Ankara’da olacağımızı söyledik. Kendilerinin tamamıyla gündemlerine göre, programlarına göre bize verilmiştir. Biz iki günümüzü bloke ettik. Kendileri programlarına göre randevu taleplerini verdiler” şeklinde konuştu. 

	 “BUNU SİZLER BUZLAR ERİDİ OLARAK YORUMLAYABİLİRSİNİZ”  

	Cumhurbaşkanı Recep Tayyip Erdoğan ile TÜSİAD arasında yaşanan muhatap polemiğinin Başbakan ile görüşmelerinde gündeme gelip gelmediği ve buzların eriyip erimediğinin sorulması üzerine Symes, “Gayet olumlu bir görüşmemiz oldu. Bunu sizler buzlar eridi olarak yorumlayabilirsiniz. Ben buz muydu onu bilmiyorum ama son derece olumlu. Gündeme geldi ama son derece olumlu bir görüşmemizin olduğunu bildirmek isterim” yanıtını verdi. 

	 “ERKEN SEÇİMDEN ZİYADE HERKES BURADAN BİR KOALİSYON HÜKÜMETİNİN KURULMASI İÇİN CİDDİ ÇABA GÖSTERİYOR”  

	“Erken seçim ihtimalinin ortadan kalktığına yönelik güçlü bir irade alabildiniz mi” sorusu üzerine Symes, şunları kaydetti: 

	“Şöyle bir iradeyi çok net gördük. Erken seçimden ziyade herkes buradan bir koalisyon hükümetinin kurulması için ciddi çaba gösteriyor. Tabi hayalde görmeyelim. Partilerin kendi ilkesel duruşları var. Bunlar üzerinde görüşmeler devam ediyor anladığımız kadarıyla. Bu çok doğaldır. Koalisyon zaten böyle bir farklı görüşlerinde biraraya gelerek ortak bir Türkiye’nin önünü açacak hükümet programı içindir. Biz de şunu hayal ediyoruz. Türkiye’nin güçlü bir koalisyonla, iyi çalışan bir koalisyonla dünyaya güzel bir örnek vermesi. Pozitif bir yorumla bugünü kapatabilirim.”  

	PELİN ÜZEK 
