
	Halkların Demokratik Partisi’nin (HDP) İstanbul Milletvekilleri mazbatalarını aldı. Aralarında HDP’nin tesettürlü milletvekili olan Hüda Kaya’nın da yer aldığı 10 milletvekili Çağlayan’da bulunan İstanbul Adliyesi’ne gelerek mazbatalarını aldı. HDP Eş Genel Başkanı ve İstanbul Milletvekili Selahattin Demirtaş, Diyarbakır’daki programından dolayı mazbatasını almaya gelemedi. Yerine vekaleten avukatı Hasari Yenice mazbatasını aldı. Milletvekillerine mazbatalarını İstanbul İl Seçim Kurulu Hakimi Hayriye Gür verdi. 

	 "TÜRKİYE HALKLARININ SESİ OLACAĞIZ"  
	Mazbatasını aldıktan sonra 7 Haziran seçimleriyle ilgili değerlendirmelerde bulunan HDP İstanbul Milletvekili Pervin Buldan, “7 Haziran 2015 seçimleri Türkiye açısından yeni bir dönemin, Türkiye’nin demokratikleşmesinin ve Türkiye’nin barışının önünü açan bir sonuç elde etti aslında. Özellikle Halkların Demokratik Partisi’nin elde etmiş olduğu başarı, Türkiye açısından büyük bir kazanımdır. Tüm siyasilerin aslında bu sonucu çok iyi okuması ve çok iyi değerlendirmesi gerektiğini ifade etmek istiyorum. Biz 10 İstanbul milletvekilleri olarak bugün mazbatalarımızı aldık. Bundan sonra Türkiye Büyük Millet Meclisi’nde tüm Türkiye halklarının sesi olacağımıza, Türkiye halklarının kimliği olacağımıza bir kez daha söz veriyoruz” diye konuştu. 

	 “SÜLEYMAN DEMİREL’İN VEFATIYLA BİR DÖNEM KAPANDI”  
	Türkiye’de artık hiçbir şey eskisi gibi olmayacak” diyen Pervin Buldan, “Türkiye yeni bir döneme giriyor. Bugün Süleyman Demirel’in vefatıyla birlikte bir dönemin de kapandığını özellikle belirtmek istiyorum. Artık Türkiye’de yeni bir dönem başlamıştır. Bu yeni dönem içerisinde herkesin siyasi sonuçlarını değerlendirerek, özellikle seçim sonucundan çıkan sonuçları değerlendirerek, demokrasinin insan haklarının, hak ve hukukun, barışın özellikle bu ülkede tesisi için elini taşın altına koyması gerektiğini bir kez daha ifade etmek istiyoruz. Bu sonuçlar Türkiye’ye barışı getirecek. Bu sonuç Türkiye’ye demokrasiyi getirecek. Biz bu sonuçların mücadelesini vereceğiz” şeklinde konuştu. 

	 “İSTANBUL’DA YAŞANAN SORUNLAR TÜRKİYE’NİN PARÇASI”  
	İstanbul milletvekilleri olarak İstanbul’un yönetiminde etkin rol almak istediklerini ifade eden Pervin Buldan, “Bugün mazbatalarımızı aldık. Buradan çıktıktan sonra da nezaketen hem İstanbul Valisi’ni hem de İstanbul Büyükşehir Belediye Başkanı’nı ziyaret edeceğiz. Özellikle diyalogun çok önemli olduğunu ifade etmek istiyorum. Bundan sonraki dönemde hem İstanbul’un valisiyle hem de İstanbul Büyükşehir Belediye Başkanıyla birlikte aslında İstanbul’u yönetmek istediğimizi ifade etmek istiyoruz. İstanbul’da yaşanan sorunlar Türkiye’nin bir parçası. Bundan kaynaklı olarak da hem İstanbul Valisi’nin hem İstanbul Büyükşehir Belediye Başkanının İstanbul vekilleriyle birlikte bir çalışma yürütmesinin anlamlı olduğunu da ifade etmek isterim” şeklinde konuştu. 

	 “SÜLEYMAN DEMİREL, BİR DÖNEMİN KARANLIK İNSANIYDI”  
	Süleyman Demirel’in ölümüyle ilgiliyle konuşan HDP’li Pervin Buldan, “Benim eşim faili meçhul bir cinayette öldürüldü. O dönem hazırlanan listede, onlar açısından öldürülmesi gereken bir liste hazırlanmıştı ve bu listenin başında benim eşim vardı. Listeyi sayın Süleyman Demirel’in hazırladığı duyumunu almıştık. Bugün hesap vermediği için gerçekten üzgünüm. Süleyman Demirel, bir dönemin karanlık insanıydı. Yargılanması, sorgulanması, cezalandırılması gerekiyordu” dedi. 

	Pervin Buldan, mazbatasını almaya gelemeyen HDP Eş Genel Başkanı ve İstanbul Milletvekili Selahattin Demirtaş ile ilgili, “Diyarbakır’da yoğun programları nedeniyle gelemedi, aramızda olamadı. Avukatı aramızda. Mazbatasını aldı, kendisine teslim edecek” diye konuştu. HDP’li milletvekilleri mazbataların aldıktan sonra toplu fotoğraf çektirdi.  

	SADIK KAHRAMAN  
