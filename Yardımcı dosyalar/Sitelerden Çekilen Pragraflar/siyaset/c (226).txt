
	Genel seçimlerde İzmir milletvekili seçilen Orman ve Su İşleri Bakanı Veysel Eroğlu, seçimlerin ardından mazbatasını almaya İzmir’e geldi. Bakan Eroğlu’nun AK Parti İzmir İl binasında yaptığı toplantıya AK Parti İl Başkanı Bülent Delican, Kadın Kolları Başkanı Gözde Keskin, İzmir Büyükşehir Belediyesi AK Parti Grup Başkanvekili Bilal Doğan, ilçe başkanları ve partililer katıldı. 

	 TÜRKİYE’NİN MENFAATLERİ AK PARTİ’NİN MENFAATLERİ ÜZERİNDEDİR  
	Bakan Veysel Eroğlu, Türkiye'nin menfaatlerinin parti menfaatlerinin çok üzerinde olduğunu ifade ederek şöyle konuştu: 
	"Demokrasinin gereği olarak halk yüzde 85'e yakın oranda sandık başına gitti. AK Parti birinci parti olarak çıktı. CHP'yle arada çok önemli bir fark var. Millet AK Parti'yi tek başına iktidara getirmişti. Bu seçimlerde tek başına iktidar yolunu açmadı. Türkiye'nin menfaatleri AK Parti menfaatlerinin üzerindedir diyor. Partilerin gayesi milletimizin refah seviyesini yükseltmektir. Bütün partiler genel seçimde AK Parti'ye karşı birleşti. Paralel yapı ve bazı sivil toplum kuruluşları birleşti. Böyle bir tablo çıktı. Millet bu tablodan memnun değil. Neden böyle yaptık diyenler çok. AK Parti yeniden seçim olsa iktidara gelecek güçtedir.’’ 

	 KILIÇDAROĞLU NE VAAT ETTİ?  
	Genel seçimlerde İzmir’de AK Parti’nin düşen oylarını değerlendiren Bakan Eroğlu, şunları söyledi: "İzmir'de tek parti olarak bütün partilerle mücadele ettik. Dış basın bile destek vermeye dikkat etti. Algı yönetimi yapıldı ama İzmirli bunun farkına vardı. İzmir'de işçi ve memurların durumdan memnun olmadıklarını özellikle de basın mensupları bunu söylüyor. İzmir'de 4 artı 4 olarak 8 milletvekili çıkarttık. Vatandaşa küsecek halimiz yok. Bizim de eksikliğimiz mutlaka vardır. Bu eksikleri nasıl giderebiliriz. Yaptıklarımızı anlatacak yeterli zaman olmadı teşkilat gece gündüz sahadaydı. Saha da çalışan tek parti AK Parti." 
	CHP Genel Başkanı Kemal Kılıçdaroğlu'nun İzmir'den milletvekili adayı olduğunu ancak İzmir'le ilgili hiçbir proje açıklamadığını anlatan Eroğlu, sözlerini şöyle sürdürdü: 
	"Bizim projelerimiz var. Kitaplarımız, dosyalarımız var Kılıçdaroğlu İzmir'e ne vaad etti? Kılıçdaroğlu’nun aday olduğu bölgeden CHP bir milletvekili kaybetti. Önce kendilerine baksınlar. Biz, İzmirlilere projelerimizi anlatarak mutlaka gönüllerini kazanacağız. Yanlış algı yönetimine karşı gerekli uyarıları İzmirlilere yapacağız. Teşkilatımız ayakta, istişare esastır. Mahalle bazında tek tek eksiklikleri değerlendireceğiz. Bunlara karşı tedbir alacağız." 
	Hayatını kaybeden eski Cumhurbaşkanı Süleyman Demirel'i de anan Bakan Eroğlu, ''Bu sabah beni aradılar, Süleyman Demirel Hakk'ın rahmetine kavuştu. Allah rahmet eylesin. Benim de daha önce genel müdürlük yaptığım Devlet Su İşleri’nde o da genel müdürlük yapmıştı. Allah’tan rahmet diliyorum ailesine baş salığı diliyorum'' dedi.  
