

  
    
      
       
     
	Başbakan Ahmet Davutoğlu  Süleyman Demirel 'in vefatından sonra yaptığı açıklamada bugünden itibaren 3 günlük ulusal yas ilan edildiğini açıkladı. 

	Başbakan Davutoğlu, 9. Cumhurbaşkanı Süleyman Demirel ’in vefatı nedeniyle tüm cumhurbaşkanlarına yapılan devlet protokolü detayları uygulanarak, bugünden itibaren ulusal yas ilan edileceğini bildirdi. 

	 

	  İstanbul Taksim'deki dev Türk bayrağı da yarıya indirildi 
	  

	Demirel için devlet töreni Cuma günü Ankara'da  yapılacak. Demirel'in Cumartesi günü baba ocağı  İsparta İslamköy'de toprağa verilmesi bekleniyor. Demirel'in defnedileceği alanla ilgili iki seçenek ağırlık kazanıyor. 

	Solunum yolu enfeksiyonu ve kalp  yetmezliği nedeniyle tedavi gördüğü hastanede yaşamını yitiren 9. Cumhurbaşkanı Süleyman Demirel’in, Isparta ’nın Atabey ilçesine bağlı İslamköy Mahallesi’nde defnedilmesi bekleniyor. İslamköy Mahallesi’nde defnedilmesi beklenen Demirel’in mezarının nerede  olacağı henüz kesinlik kazanmadı. 

	Demirel’in Çalca Tepesi’nde 58 bin metrekare alana kurulu anıt mezara veya mahalle mezarlığındaki aile kabristanında eşi Nazmiye  Demirel’in yanına defnedilmesi bekleniyor. 

	 58 BİN METREKARE ALAN KURULU ANIT MEZAR 
	  

	Yapımına Demirel’in kardeşi Şevket Demirel tarafından 2000 yılında başlanan anıt mezar, İslamköy ve Isparta’yı kuş bakışı görüyor. Çam ağacı fidanlarının dikilmeye başlanmasıyla yapımına başlanan anıt mezar alanında fidanların sulanması için havuz oluşturuldu. Bu havuzların sayısı Şevket Demirel tarafından ağabeyinin 9’uncu Cumhurbaşkanı olmasını temsilen 9’a çıkarıldı. Tepedeki Demirel heykelinin yanında çukur halde bulunan mezar yeri  ise henüz tamamlanmadı. 

	 DEFNEDİLMESİ BEKLENEN İKİNCİ YER İSE.. 
	  

	Demirel’in cenazesinin defnedilmesi beklenen ikinci yer ise aile kabristanlığı. Eşi Nazmiye Demirel ile annesi Ümmühan Demirel ve babası Hacı Yahya Demirel ’in mezarının da bulunduğu kabristanlıkta Demirel’in defnedileceği yer, eşi Nazmiye Demirel’in mezarının yanı olarak planlandı.  

	 MEZAR YERİ AİLENİN İSTEĞİNE GÖRE BELİRLENECEK 
	  

	Atabey Kaymakamı Ömer Faruk Çelik , AA muhabirine, şu aşamada Demirel’in defin yeri olarak iki alternatif bulunduğunu söyledi. Demirel’in aile mezarlığına mı yoksa anıt mezara mı defnedileceğinin ailenin isteğine göre belli olacağını vurgulayan Çelik, "Bu iki yerden biri belirlenecek, ona göre çalışma yapılacak. Yer henüz belirlenmediği için çalışma başlatılmadı. Büyük ihtimale mezar yeri bugün belli olur" dedi. İslamköy Mahallesi Muhtarı Hakkı Gökçınar de gazetecilere yaptığı açıklamada, Demirel’in vefatını büyük bir üzüntü ile öğrendiğini dile getirdi. Demirel’in nereye defnedileceğinin henüz netlik kazanmadığını ifade eden Gökçınar, mezarın Çalca Tepesi’ndeki anıt mezar ya da mahalle mezarlığındaki aile kabristanlığında olmasının beklendiğini bildirdi. Henüz kendilerine bir bilgi gelmediğini dile getiren Çökçınar, kesin olmamakla Demirel’in cenazesinin 19 Haziran  Cuma günü defnedilmesinin beklendiğini sözlerine ekledi. 
  
 
