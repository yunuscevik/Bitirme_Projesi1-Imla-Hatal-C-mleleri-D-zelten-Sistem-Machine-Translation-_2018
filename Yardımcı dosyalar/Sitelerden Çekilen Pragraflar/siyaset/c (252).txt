
	7 Haziran Milletvekili Genel Seçimlerinden sonra Trabzon’dan milletvekili seçilen Süleyman Soylu, Trabzon milletvekilleri ile birlikte Meclise gelerek mazbatasını teslim edip kaydını yaptırdı. Süleyman Soylu’nun yanı sıra MHP’li Şevkat Çetin ve CHP’li Muharrem İnce’de Meclise gelerek kaydını yaptırdı. Gazetecilerin sorusu üzerine değerlendirmelerde bulunan Süleyman Soylu, 7 Haziran akşamı milli iradenin ortaya koyduğu karara tabi olduklarını belirterek, yeni dönemde Türkiye’yi çözümsüz bırakmayacaklarını, her bireyin sorumluluğunu da taşıyacaklarını kaydetti. Meclis aritmetiğinin hükümet kurma yetkisini vermediğini kaydeden MHP’li Şevkat Çetin, hükümet kurma yetkisi verilecek partinin diğer partilerle hangi konularda uzlaşma sağlayacağının ortaya konması gerektiğini belirtti. Koalisyon hesaplarına farklı bir yaklaşım gösteren CHP’li Muharrem İnce ise, “Koalisyon kurma sevdalılarına ben tecrübeli bir siyasetçi olarak şunu söyleyebilirim, koalisyonu kurabilirsiniz, koalisyonu yıktığınız anda bedelini ağır ödersiniz” açıklamasında bulundu. 

	 “BİZ MİLLET TARAFINDAN ÇÖZÜM ÜRETMEK İÇİN GÖREVLENDİRİLDİK”  

	AK Parti’nin kurulduğu tarihten bu yana taraf olduğu 10 seçimden galibiyetle çıktığını hatırlatan Soylu, “Demokrasilerde yüzde 41 oy azımsanacak bir oy değildir. Seçim sonucu ile ilgili bizim değerlendirmelerimiz olacaktır, kendi adımıza bir yol haritası oluşacaktır. Bize 7 Haziran akşamı verilen sorumluluğu yerine getirmek istiyoruz” dedi. 

	“Biz millet tarafından çözüm üretmek için görevlendirildik” açıklamasında bulunan Soylu, AK Parti’nin bunu yapabilecek kabiliyette ve niyette olduğunu ifade ederek, “Muhalefet partilerinin miting meydanlarından sıyrılıp aynı niyete gelmeleri konusunda daha sorumlu davranmaları gerektiği kanaatindeyim” diye konuştu. 
	Kılıçdaroğlu’nun, hükümeti AK Parti’nin dışında üç parti tarafından kurulması gerektiği yönündeki açıklamasının sorulması üzerine “Milli iradenin ortaya koyduğu tablo çok net ve açık. Kimseye bir yeterlilik vermedi ve en önemli gücü AK Parti’ye verdi. Üç parti eğer birlikte seçime girmişse çok doğru bir şeydir yüzde 60’ın hükümet kurması. Üç partinin bir araya gelip görünmeyen bir ittifak tablosu oluşmuş değildir. Demokrasi ve siyaset arka kapıda değil halkın önünde cereyan eder” şeklinde konuştu. 

	 “ÖNEMLİ OLAN İLKELERDİR”  

	“Ülkemize faydalı olacak her yürütme organının oluşumunda MHP milletin hizmetindedir” açıklamasında bulunan MHP Genel Başkan Yardımcısı Şevkat Çetin, yürütme organının anayasal hukuk çerçevesi içinde görevini yapması gerektiğinin altını çizdi. Çetin, “Ülkemizdeki hukuk işler hale gelmelidir, yaşadığımız vatan coğrafyası üzerindeki insanlarımızın birliğini ve bütünlüğünü olumsuz etkileyecek söz ve davranışlardan kaçınılmalıdır. Şuanda yaşadığımız toplumsal gerginlik sürdürülebilir olmaktan çıkartılmalıdır. Devletimizin yetkili organlarında görev yapanlar anayasal sınırları içine çekilmelidir. Toplumsal bütünlüğümüzü olumsuz etkileyecek vatan coğrafyası üzerindeki insanlarımızın birlikte yaşama kültürünü olumsuz etkileyecek, bir bölgemizi ‘özerklik, federasyon’ adı altında bölge insanının huzursuz olacağı uygulamalardan vazgeçilmelidir” dedi. 

	Ortaya çıkan Melis aritmetiğinin hiçbir siyasi partiye tek başına hükümet kurma yetkisi vermediğini kaydeden Çetin, “Önemli olan hükümet kurma yetkisi kime verilecek, yetkiyi alan kişi diğer siyasi parti liderlerine hangi tekliflerle gidecek, siyasi partilerin ilkeleri bazında hangi noktalarda uzlaşma sağlanacak bunların açığa çıkması lazım. Aritmetikler üzerinde 20’ye yakın yorum getirebilirsiniz. Önemli olan ilkelerdir” diye konuştu. 

	 “KOALİSYONU KURMAK KOLAY, YIKMAK ZOR İŞTİR”  

	Türkiye’nin bir yol ayrımında olduğunu, diktatörlük heveslerinin henüz savuşturulamadığını kaydeden Muharrem İnce, “Meclise yeni gelen arkadaşlar, daha önce seçilmiş olanlar, ‘hangi parti arasında koalisyon kurulacak?’ sorusundan önce kendimize şu soruyu sormamız lazım; dokunulmazlıkların arkasına sığınacak mıyız, Sayıştay raporları Meclise gelecek mi, Meclis televizyonu bizim çalışmalarımızı kesintisiz yayınlayacak mı, internet yasakları ne olacak, çift örtülü ödenek ne olacak bunları konuşmamız lazım. Kavga olaylarını, yumruklaşmayı konuşmamız lazım. Bunların olmaması için konuşmamız lazım. 7 Haziran seçimlerinden sonra gördük ki, tepeden bakma, zorbalık, kibir sona ermiştir, milletin isteği ile olmuştur. Önümüzdeki süreçte ülkemi ve partimi zor günlerin beklediğini görüyorum” dedi. 

	“Nasıl bir koalisyon kurulmalı?“ sorusuna cevap veren Muharrem İnce, “Koalisyon kurmak kolay iştir, koalisyonu yıkmak zor iştir. 1991-1995 yılları arasındaki DYP-SHP hükümetinin o yıllarda ilçe yöneticiliği yapmış birisi olarak yaşadığımız zorlukları çok iyi hatırlıyorum. Milletvekilimizin Kızılay meydanında dövülüp o polisin bulunamamasını çok iyi hatırlıyorum. Çekiç Güç’e ‘hayır’ deyip sonra ‘evet’ dememizi çok iyi hatırlıyorum. Koalisyon kurdunuz, kırmızı plakalara çok meraklandınız, çok hoşunuza gitti. Acaba Cumhurbaşkanı sizin müsteşarlarınızı, genel müdürlerinizi atayacak mı? DYP-SHP hükümetinde İstanbul Emniyet Müdürü meydan okumuştu koalisyon ortağına, Necdet Menzir’e hiçbir şey yapamamıştı SHP. Meclisin en tecrübeli üyesi Sayın Baykal, en haklı ve doğru gerekçelerle bir yolsuzluk yakalamıştı, koalisyona olan deştiğini çekti. Haklı olmamıza rağmen millet bizi cezalandırdı. Koalisyon kurma sevdalılarına ben tecrübeli bir siyasetçi olarak şunu söyleyebilirim, koalisyonu kurabilirsiniz, koalisyonu yıktığınız anda bedelini ağır ödersiniz. Ya da milletvekilinizi döverler, size meydan okurlar, Cumhurbaşkanı atamalarınızı yapmaz, bunlara katlanırsınız. Bunları görememiş arkadaşlarıma bunları peşinen söyleyeyim” diye konuştu. 

	AK Parti bugün Türkiye’de birinci parti, hala ülkeyi yönetiyor. Eğer ülkenin hükümetsiz kalmasını istemiyorlarsa desteklesinler CHP’yi hükümeti biz kuralım. Onlar 13 senedir yönetti, biraz da biz yönetelim” açıklamasında bulunan İnce, erken seçim ihtimalini de şu sözlerle değerlendirdi: “Erken seçim gerekliyse olmalıdır. Bundan kaçılmamalı, korkmamalıdır. Bundan korkan bir parti kaybeder, meydan okuyamayan bir parti olası bir erken seçimde kaybeder.” İnce, görüşlerini Kılıçdaroğlu ile paylaşıp paylaşmadığının sorulması üzerine, “Genel Başkan ile istediğim zaman görüşürüm ama bunları paylaşmadım” dedi.  

	DERYA YETİM 
