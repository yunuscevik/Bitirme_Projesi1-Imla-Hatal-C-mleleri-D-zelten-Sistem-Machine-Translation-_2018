

  
    
      
       
     
	Seçimin ardından koalisyon seçenekleri konusunda çalışmalarını sürdüren CHP  Genel Başkanı Kemal Kılıçdaroğlu , parti  tabanının nabzını tutmak için de görüşmelerini hızlandırdı. CHP Lideri, dün TBMM ’deki makamında hem kurmaylarıyla hem de ziyaretçileriyle olası koalisyon seçenekleri için görüş alışverişinde bulundu.  

	 KARAYALÇIN DENEYİMİNİ AKTARDI  

	Kılıçdaroğlu’nun görüştüğü isimlerden biri de CHP İstanbul  İl Başkanı Murat Karayalçın ’dı. SHP -DYP koalisyonu döneminde Dışişleri  Bakanlığı ve Başbakan Yardımcılığı görevini üstlenen Karayalçın’ın, koalisyon deneyimlerini ve parti örgütünün olası koalisyon seçenekleri konusundaki görüşlerini Kılıçdaroğlu’na aktardığı öğrenildi. 

	 İKNA KOZU BAŞBAKANLIK   

	 Habertürk'ün haberine göre Karayalçın CHP Lideri’ne, “İstanbul il teşkilatının nabzını yokladıklarını ve teşkilatın olası bir AKP  ortaklığına sıcak bakmadığını” iletti. Teşkilata rağmen Ak Parti  ile koalisyon kurulmasının “büyük sorunlar” yaratabileceğini kaydeden Karayalçın, “CHP-MHP koalisyon seçeneği üzerinde durulması daha doğru olur” mesajını verdi. 

	  

	Karayalçın, Kılıçdaroğlu ile görüşmesini şöyle anlattı: “Seçime AKP ve AKP karşısında olanlar girdi. AKP’ye karşı olan partiler yüzde  60 oy aldı, yani AKP karşısındakilerin bir siyasi birlikteliği görülüyor. Bu partiler aslında üçlü olarak (CHP-MHP-HDP) hükümet kurmalı ama MHP ve HDP bir araya gelemiyorsa, HDP Genel Başkanı da ‘Türkiye’yi hükümetsiz bırakmayız’ diyerek  dışarıdan destek verebileceğini ifade ediyorsa, o zaman CHP-MHP koalisyonu olmalı.” Murat Karayalçın, MHP’yi koalisyona ikna etmek için gerekirse Bahçeli’ye ‘dönüşümlü Başbakanlık’ teklifinde bulunulabileceğini de söyledi.   
 
