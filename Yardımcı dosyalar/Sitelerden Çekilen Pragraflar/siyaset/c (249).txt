
	Koç, "Sayın Kılıçdaroğlu’nun ifade ettiği 14 madde içerisinde 12 Eylül darbe hukukun tüm kalıntılarıyla temizlenmesi, neler yapılması gerektiğini sonuç olarak bir çözümden bahsediyorsak bu demokratikleşmeden geçer. ’Kızım sana söylüyorum gelinim sen anla’ misali bir ifade de bulunmuş Sayın Arınç. Bunu kendilerine dönük öz eleştiri olarak değerlendirmek istiyorum” dedi. 

	CHP Merkez Yönetim Kurulu (MYK) Toplantısı CHP Genel Başkanı Kemal Kılıçdaroğlu başkanlığında devam ederken Genel Başkan Yardımcısı ve Parti Sözcüsü Haluk Koç, bir basın toplantısı düzenledi. Parti içiyle ilgili bazı kararlar aldıklarını bildiren Koç, “Yarın belediye başkanlarımızla Sayın Genel Başkanımız bir toplantı yapacak. Bu yaşadığımız süreçle ilgili seçim sonrasındaki değerlendirmelerimizi sayın belediye başkanlarıyla paylaşacak. Hemen ertesi gün 18 Haziran Perşembe günü il başkanlarımızla benzer nitelikte bir değerlendirme toplantısı yapılacak. Daha sonra pazartesi günü yemin töreni Salı ya da Çarşamba günü olabilir takvime göre. Pazartesi günü yeni oluşan CHP grubu milletvekilleriyle benzer nitelikte bir değerlendirme toplantısı yapılacak. Bu arada 1 yıl ertelemiş olduğumuz olağan kurultayımızda 20 Haziran takvimi itibariyle başlıyor. 20 Haziran- 20 Aralık tarihleri arasında da CHP’nin olağan kurultay süreci ilçelerden illerden başlayarak önümüzdeki dönemde gerçekleşecek” ifadelerini kullandı. 

	“7 Haziran sonuçları iktidardan kimin düştüğünü ortaya koydu” diyen Koç, “Ancak seçimler kimin iktidara geldiğini net şekilde ortaya koymadı. MYK’da da değerlendirmelerimiz oldu. Gerçekten de asıl görevin bu seçimlerden sonra yüzde 60’lık kitlenin beklentilerinin akıl, mantık çerçevesinde duygusallıklardan uzak yaşanmış yüklerden uzak bir şekilde ele alınıp, bundan sonrasına dönük adımların atılması hepimizce malum bir değerlendirme. 7 Haziran seçimlerinden sonra tek parti iktidarı son ermiştir. İlk yalın değerlendirme şudur. Ancak tek parti devleti şuanda maalesef devam etmektedir” şeklinde konuştu. 

	 “SAYIN ARINÇ HERHALDE BURADA BİR ÖZ ELEŞTİRİ YAPMAK İSTİYOR"  

	Koç, konuşmasını şöyle sürdürdü: 

	“Kurulacak koalisyonun demokrasiyi ve refahı önceleyen, bir koalisyon olmasını istediğimizi özenle altını çizerek ifade ediyoruz. Demokrasi, huzur ve kalkınma birbirini tamamlayarak bu süreçte siyasette bir çıkış haritası olmalı, yol haritası olmalı tezimizi ifade ediyoruz. Yüzde 60’lık blok deyince çeşitli tartışmalarında gündeme geldiğini görüyoruz. Sandığın sağladığı olanağı heder etmemeli Türkiye. Sandık bize bir sonuç verdi. Sayın Arınç, Sayın Kılıçdaroğlu’nun ifade ettiği 14 madde ile ilgili “Çözüm süreciyle ilgili hiçbir şey söylememiş. Çok büyük bir eksiklik” dedi. Başlı başına çelişkilerle dolu. Bakıyorsunuz Ocak ayına kadar Şubat ayına kadar çözüm sürecinin en yılmaz savunucuları daha sonra ‘böyle bir süreç yoktur’ diye tavır aldılar. Sayın Arınç herhalde burada bir öz eleştiri yapmak istiyor. Sayın Kılıçdaroğlu’nun ifade ettiği 14 madde içerisinde 12 Eylül darbe hukukun tüm kalıntılarıyla temizlenmesi, neler yapılması gerektiğini sonuç olarak bir çözümden bahsediyorsak bu demokratikleşmeden geçer bu hak ve özgürlüklerin tesliminden geçer. Bunun belirttiği 14 maddenin en az 3’ünde yer aldığını da dikkatli bakan bir gözlemci ifadesini karşılığını da burada bulur. ’Kızım sana söylüyorum gelinim sen anla’ misali bir ifade de bulunmuş Sayın Arınç. Bunu kendilerine dönük öz eleştiri olarak değerlendirmek istiyorum.” 

	 “KİŞİSEL YA DA PARTİSEL KAYGILARIN ÖN PLANDA OLDUĞU DEĞİL, ÜLKE VE TOPLUM YARARINA OLABİLECEK OLAN KAYGILARIN DAHA ÖNDE OLDUĞU BİR DEĞERLENDİRME KAPSAMI İSTENİLEN BİR DURUM”  

	Gazetecilerin sorularını da cevaplayan Koç, CHP’nin 14 maddesi hatırlatılarak, MHP’nin HDP ile kesinlikle masaya oturmayacaklarını ifade ettiklerini ve MHP’nin iknasına dönük CHP’nin bir çalışmasının olup olmayacağının sorması üzerine, “Yaşanmış çatışmalardan, yaşanmış uzlaşmazlıklardan yola çıkarak bir pozisyon belirlemek yerine toplumun gelecek beklentisi, birlikte yaşama iradesinin güçlendirildiği, hem ekonominin güçlü istikrar temelleri üzerine oturtulduğu, demokrasinin tüm kurum ve kurullarıyla yeniden hayata geçirildiği, refahın oluşacak refahın tabana yayılacak sosyal devlet modeliyle güçlendirildiği bir süreci üç ayaklı hep beraber değerlendirmek mümkün. Geçmişin çatışmalarından, kamplaşmalarından çıkıp gelecekteki topluma dönük beklentileri siyaseten ifade etmek ve maddeleştirmenin daha uygun olduğunu ben partim adına ifade ettim. Burada kişisel ya da partisel kaygıların ön planda olduğu değil, ülke ve toplum yararına olabilecek olan kaygıların daha önde olduğu bir değerlendirme kapsamı olması da tabi ki istenilen bir durum” yanıtını verdi. 

	AK Parti ve CHP koalisyonunun olma ihtimalinin sorulması üzerine Koç, “Sayın Kılıçdaroğlu’nun 14 madde ile ifade ettiği tüm noktalar bahsettiğiniz siyasi partiler (AK Parti) tarafından ne kadar hayata geçirilebilir, böyle bir ortaklık olduğunda bunların hangisinin altında bunların gerçekleşmesi için irade koyabilir; bunlar herhalde bize değil, bahsettiğiniz adrese sorulması gereken sorular. Yolsuzlukların önlenmesi konusunda adım atabilecek misiniz, yargının tarafsızlığı ve bağımsızlığı konusunda adım atabilecek misiniz, şuanda hukuken Cumhurbaşkanı olan Sayın Erdoğan’ın anayasal sınırlar içerisine çekilmesini sağlayabilecek misiniz, bu konuda bir irade koyabilecek misiniz” karşılığını verdi. 
