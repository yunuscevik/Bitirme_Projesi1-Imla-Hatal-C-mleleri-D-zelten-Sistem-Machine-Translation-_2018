

  
    
      
       
     
	Gül önceki gün Demirel'in cenaze töreni  için TBMM ’ye geldiğinde kendisi ile sohbet eden bazı Ak Parti  eski milletvekilleri “Bu gece Ankara ’da kalın iftar yapalım” dedi. Gül de bunun üzerine “İstanbul’a dönmeyi düşünüyordum ama olabilir . Daha geç giderim” dedi. Büyük bölümü AK Parti’nin üç dönemlik olan milletvekilleri telefon trafiği ile Göksu Restoran’da iftar yemeği ayarladılar. Gül bu süreyi kızkardeşinin evinde geçirdi. 

	 "HOŞNUT OLMADIM AMA KARIŞMADIM DA"  

	Yemekte milletvekillerinin seçim sonuçları, koalisyon seçenekleri gibi değerlendirmelerini yorum yapmadan dinleyen Gül daha sonra şunları söyledi: 

	“Ahmet Sever’in yazdığı kitabı eleştiriyorlar. Ben açıklamada da söyledim. Yaz  ya da yazma diyemezdim. Kitabın yazılmasından hoşnut olmadım ama karışmadım da. Kendisi gazeteci zaten, yazma deseniz de bir gün yazardı. Onun görevde olmasını da çok eleştirdiler. Solcu dediler . Oysa kendisi çok demokratik bir kişilik. 

	 "KİME NE YAPMIŞIM"  

	Ben Türkiye Cumhuriyeti  Cumhurbaşkanıydım. Her görüşe saygı göstermem ve anlamam gerekir. Görevimi yaparken de bu dengelere çok özen gösterdim. Kitap üzerinden yapılan eleştirilere çok üzüldüm. Benim hangi koşullarda cumhurbaşkanlığı üstlendiğimi herkes biliyor. ‘Çankaya Köşkü’ne çıkamayacak’ diye tehdit  aldım. Biz bugünlerden geldik. Kime ne yapmışım? Ne yanlış yapmışım? Ülkemin ve partimin dengelerini korumak için çok çalıştım. Hassas davranmam gerektiğinde devreye girdim. Yanlış yapılmasını önledim. Çok uyarılarım oldu.” 

	 KİMLER KATILDI  

	İftar yemeğine şu isimler katıldı: TBMM Başkanı Cemil Çiçek , TBMM Başkanvekili Sadık Yakut, Grup  Başkanvekili Mustafa Elitaş , Spor  eski Bakanı Suat Kılıç , Sanayii eski Bakanı Nihat  Ergün, Adalet eski Bakanı Sadullah Ergin , TBMM İdare Amiri Ömer Faruk Öz, eski milletvekilleri Abdülkadir Aksu , Necati Çetinkaya , Salih Kapusuz, Mücahit Fındıklı, Mehmet Tekelioğlu, Zeki Karabayır, Şükrü Ayalan, Necdet Budak, Ruhi Açıkgöz, Kemalettin Göktaş ve bazı iş adamları ile bürokratlar. (Hürriyet) 
  
 
