

  
    
      
       
     
	HDP ile görüşmenin ardından basın  mensuplarına açıklama yapan TÜSİAD  Başkanı Cansen Başaran Symes, “Biz siyasi partilere yazdığımız mektupta hiçbir siyasi parti  belirlemedik. Biz iki günümüzü bloke ettik, kendileri programlarına göre günleri belirlediler” dedi. 

	TÜSİAD Başkanı, “Başbakan ile son derece olumlu görüşmemiz oldu. Görüşmemizi buzlar eridi olarak yorumlayabilirsiniz” diye devam etti. 

	 YAZILI AÇIKLAMA YAPILDI  
	  

	TÜSİAD, Ankara  temaslarının tamamlanmasının ardından, yazılı olarak paylaştığı açıklamada şu ifadelere yer verdi: 

	"Siyasi parti liderlerimize, Ankara’nın yoğun gündemi içerisinde görüşme talebimize olumlu yanıt vermeleri nedeniyle çok teşekkür ediyoruz. Seçimleri yüksek bir katılım oranı ile geride bıraktık. Seçmen iradesinin yaklaşık yüzde  95’inin yeni parlamentoda temsil edilecek olması ülkemiz için önemli bir demokratik kazanımdır. Bildiğiniz üzere seçmen iradesi, siyasi partilere tek başına hükümet kuracak çoğunluğu vermedi.  

	Uzlaşma arayışlarının ısrarla sürdürülmesini ve bir hükümet kurma yönündeki çalışmaların mümkün olan en kısa zamanda sonuçlanmasını bekliyoruz. 

	TÜSİAD Yönetim Kurulu olarak bir koalisyon tercihi veya önerisi için Ankara’da değiliz. Biz, uzlaşmayı teşvik etmeyi ve hükümet programına, katılımcılık bağlamında iş dünyası önceliklerini ve beklentilerini yansıtmayı amaçlıyoruz. Memnuniyetle gözlemledik ki, tüm partilerimiz, yüksek bir sorumluluk anlayışıyla, yeni bir hükümetin süratle kurulması yönünde belirgin bir iradeye sahipler. İş dünyası olarak, kurulacak hükümetin demokratik, ekonomik ve sosyal açıdan gelişmişlik düzeyimizi ilerletecek adımları atmasını bekliyoruz." 

	 YENİ HÜKÜMETTEN BEKLENTİLERİNİ SIRALADILAR  
	  

	TÜSİAD, yeni hükümetten öncelikli beklentilerini şu şekilde sıraladı: ‘Demokratik standartlar ve kamu yönetimi’ kapsamında; 

	*Yargının bağımsızlık  ve tarafsızlık ilkeleri bakımından güçlendirilmesi ve hukuk devletinin tam olarak tesis edilmesi 

	* Temel hak ve özgürlüklerde (basın, ifade, internet , toplantı  ve gösteri  yürüyüşleri, kolektif ve kültürel haklar) ilerleme kaydedilmesi 

	* % 10’luk barajla temsilde adaleti engelleyen seçim sisteminin ve siyasi partiler kanununun değiştirilmesi 

	* Siyasette ve kamu yönetiminde etik ve şeffaflığın geliştirilmesi 

	* Çözüm sürecinin, şiddetin geri dönülemez şekilde sona erdirilmesini sağlayacak kararlı adımlarla devam ettirilmesi ve bu süreç boyunca toplumsal hassasiyetleri de gözeterek kamuoyunun şeffaf ve zamanlı bilgilendirilmesi 

	* Denetleyici ve düzenleyici kurumların özerkliğinin tam anlamıyla sağlanması ‘Kalkınma’ başlıklarında öncelikli olarak; 

	* Eğitimde niteliğin yükseltilmesi 

	* Genç işsizliği ile mücadelede eğitim  yoluyla vasıf uyumu sağlanması ve girişimciliğin özendirilmesi 

	* Özellikle çok düşük olan kadın istihdamının artırılması 

	* Bölgeler arası iş ve yatırım olanaklarının geliştirilmesi yoluyla gelişmişlik farklarının azaltılması ‘Sürdürülebilir Büyüme, Rekabet ve Yatırım Ortamı’ açısından; 

	* Kayıtdışı ekonomi  ile mücadele ve vergi  politikalarında saydamlık ve etkinliğin sağlanması 

	* Yatırım ortamının iyileştirilmesine yönelik çalışmaların hızlandırılması 

	* Orta ve yüksek teknolojiyi, inovasyonu ve verimliliği esas alan bütüncül bir sanayi stratejisinin uygulamaya konması 

	* Bilgi ekonomisine dönüşümün hızlandırılması 

	* Enerji  ve ulaştırma sektörlerinde yapısal reformların devam ettirilmesi 

	* İklim  değişikliğiyle mücadelede öngörülebilirliğin sağlanmasına yönelik düzenlemelerin ve finansal desteklerin uygulamaya konması 
  
 
