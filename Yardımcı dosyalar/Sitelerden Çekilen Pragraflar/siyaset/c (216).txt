
	İş dünyasının görüşlerini dinleyen Davutoğlu'nun heyetlerle yaptığı görüşmede, "Ülkeyi yönetme sorumluluğu üzerinde olan birinci partinin genel başkanı olarak samimiyetle görüşmeleri gerçekleştireceğim" açıklamasında bulunduğu kaydedildi. 

	Başbakan Ahmet Davutoğlu, TÜSİAD ve MÜSİAD heyetlerini kabul etti. Başbakanlık kaynaklarından alınan bilgiye göre, görüşmede iş dünyası örgütünün, hükümetin bir an önce kurulması ve istikrarlı bir yönetim sürecinin devam etmesi konusunda görüşlerini dile getirdiği kaydedildi. Görüşmede, özellikle ekonomi alanında beklentiler aktarıldığı belirtilirken, daha önce yapılan temaslarla ilgili genel olarak izlenimlerin aktarıldığı ifade edildi. Kendisine iletilen beklentilerin büyük bölümünün hükümet programı, seçim beyannamesi ve öncelikli dönüşüm programlarında zaten yer aldığını ifade eden Davutoğlu'nun, hükümet kurma sürecine ilişkin olarak daha önce ifade ettiği görüşleri tekrarlayarak, "Ülkeyi yönetme sorumluluğu üzerinde olan birinci partinin genel başkanı olarak samimiyetle koalisyon görüşmelerini gerçekleştireceği" yönünde açıklamada bulunduğu belirtildi. 

	Davutoğlu'nun süreç nasıl işlerse işlesin kendisi Başbakanlık makamındayken Türkiye'de bir yönetim boşluğuna asla izin vermeyeceğinin altını çizdiği kaydedildi. Aynı şekilde Davutoğlu'nun, bu süreçte Cumhurbaşkanı Recep Tayyip Erdoğan'ı yıpratmaya dönük çaba gösterenlere de karşısında ilk önce kendisini bulacaklarını ifade ettiği belirtildi.  

	 OPAK: ’MİLLİ İRADEYE SAYGI DUYACAĞIZ’ DEMİŞTİK'  

	MÜSİAD Başkanı Nail Olpak, "İş alemi olarak bu meclisin içinden çıkacak bir koalisyon hükümetinin hızlı bir şekilde kurulması gerektiğine inanıyoruz çünkü seçimler öncesinde ’milli iradeye saygı duyacağız’ demiştik. Bu saygının bir gereği de bugün güçlü şekilde temsili çıkan partilerin bir çözümü kendi içlerinden bulabilmeleridir. Bunun görevi de elbette siyasi partilerimizin liderlerine düşmektedir" dedi. 

	Başbakan Ahmet Davutoğlu, Çankaya Köşkü’nde Müstakil Sanayici ve İşadamları Derneği (MÜSİAD) heyetini kabul etti. Yaklaşık bir saat 15 dakika süren görüşme sonrası basın mensuplarına açıklamada bulunan MÜSİAD Başkanı Nail Olpak, seçimlerden sonra MÜSİAD olarak kendi iç istişarelerinin sonuçlarını siyasi parti lider ve yetkilileriyle görüşmeye devam ettiklerini belirterek, "Seçimlerden çıkan sonuçları değerlendirdiğimiz zaman bütün kurumların bir özeleştiri yapmasının da faydalı olduğu kanaatinde olduğunu ifade etmek istiyoruz. Buna sivil toplum kuruluşları bizler de dahil olmak üzere. Ancak, seçimlerin sonuçları itibarıyla yüksek katılımlı ve yüksek meclis temsilinin olmasının bir kazanç olduğunu ifade etmek istiyoruz. Bundan sonra yapacağımız görüşmelerimizin bir başka önemli noktası ise iş alemi olarak bu meclisin içinden çıkacak bir koalisyon hükümetinin hızlı bir şekilde kurulması gerektiğine inanıyoruz çünkü seçimler öncesinde ’milli iradeye saygı duyacağız’ demiştik. Bu saygının bir gereği de bugün güçlü şekilde temsili çıkan partilerin bir çözümü kendi içlerinden bulabilmeleridir. Bunun görevi de elbette siyasi partilerimizin liderlerine düşmektedir. Ancak, bunu yaparken bir koalisyon senaryosunu biz ifade etmiyoruz. Kendi içimizdeki görüşlerimizi, eğilimlerimizi elbette ifade etmek bunun dışındadır. Bu noktada baktığımız zaman elbette sandıktan tek başına güçlü bir iktidar çıkmamakla birlikte güçlü temsilin Türkiye’nin önünde önemli bir fırsat olduğunu, biraz önce bahsetmiş olduğum özeleştiri dahil olmak üzere farklı alanlarda da değerlendirilebileceği kanaatimizi söylemek istiyoruz" ifadelerini kullandı. 

	Devlette devamlılığın esas olduğu unsurunu da hatırlatmak istediklerini söyleyen Olpak, "Burada kastettiğimiz, bürokrasinin özellikle seçim dönemlerinde yavaşlayan ve sistemi tıkayan bir yaklaşım içerisinde olmamasını da önemsiyoruz. Benzer şekilde ulusal ve uluslararası yatırımcıyı kaygılandıracak, ekonomik veya sosyal ortamı bozacak şekildeki yaklaşımlara izin verilmemesi de çok önemlidir. Çalışmalarda iyi niyetin çok önemli olduğu kanaatindeyiz. Siyasi partilerimiz, koalisyon görüşmelerini yaparken masaya sonuçtan çözüm çıkarmak amacıyla, bir koalisyon almak amacıyla oturmalıdılar ki ’milli iradeye saygı’ tam anlamıyla gösterilebilsin diye düşünüyorum. Elbette erken seçim bir araçtır ama bütün iyi niyetli çabalar ortaya koyulduktan sonra böyle bir seçeneğin değerlendirilebileceğini ve böylesi bir uzun sürecin de Türkiye’nin çok yararına olmayacağı kanaatimiz var. Bunları siyasi partilerimizin liderleriyle paylaştık, paylaşmaya da devam ediyoruz" şeklinde konuştu. 

	 "SÜREÇ UZARSA ULUSLARARASI KONJONKTÜR İYİ DEĞİL, EKONOMİMİZ VE SOSYAL ALANLARIMIZ OLUMSUZ ETKİLENEBİLİR"  

	Açıklaması sonrası gazetecilerin sorularını cevaplayan Olpak, bir gazetecinin "Hızlı bir şekilde kurulması gerektiğini söylediniz, güçlü temsil dediniz. Yaptığınız görüşmelerden izleniminiz nasıl. O görüşmelerden AK Parti-CHP koalisyonu olabilir mi" sorusuna, "Bugün Meclis’te 4 tane siyasi parti temsil edilecek. Daha küçük olan iki tanesinin bile 80’er milletvekili var. Yani tablo farklı olabilirdi, belki çok daha az sayıda milletvekiliyle temsil edilen, daha fazla parti de olabilirdi. O anlamda hakikaten güçlü bir temsil var. Dolayısıyla kimsenin ’Ben oyunun dışında kalayım’ demeyeceği bir tabloyla karşı karşıya olduğumuzu düşünüyoruz. Bugünkü iki temastan aldığım izlenimlerle söyleyebilirim, şu ana kadar CHP Genel Başkanı ve AK Parti Genel Başkanı ile yaptığımız görüşmelerden, her iki taraf da son derece uyumlu ve sorumluluğu alacak bir yaklaşım içerisinde olacaklar gözüküyor. Neden hızlı diyoruz? Hızlı demek, elbette her şey çok detaylandırılmadan ortaya koyulsun demek değil ama ülkenin kaybedilecek zamanı yok. Geçen yıl iki seçim yaşadık. Ekonomi etkilenmeden devam etti. Seçim sonuçlarından hala ciddi şekilde etkilenmedik ama bu süreç uzarsa uluslararası konjonktür iyi değil, ekonomimiz ve sosyal alanlarımız olumsuz etkilenebilir" karşılığını verdi. 

	Başka bir soru üzerine Olpak, "Bir sivil toplum kuruluşu olarak açıklamalarımız içinde bir koalisyonun ismini zikretmeyi çok doğru bulmuyoruz. Bir televizyon programında yapmış olduğumuz şube başkanları ve yönetim kuruluyla istişarenin eğilimini ifade etmiştik. Eğilimde AK Parti ile MHP koalisyonunun daha öne çıktığını, ama CHP ile AK Parti’nin yapacağı bir koalisyonun da ciddi şekilde karşılık gördüğünü, HDP ile bir koalisyon ihtimalinin de dışlanmadığını, bunun da seçenekler içinde olduğunu ifade etmiştik ama bu eğilimi ifade etmek ile bizim bir koalisyon senaryosu ile bu ziyaretleri yapmamız tamamen farklıdır. O zaman siyasetin iç dinamiklerine müdahale etmek veya böyle bir çaba içerisinde olduğumuz anlaşılır. Asla böyle bir düşünce içerisinde değiliz" açıklamasında bulundu. 
