
	Cumhurbaşkanı Recep Tayyip Erdoğan, Mısır'ın seçilmiş Cumhurbaşkanı Muhammed Mursi'nin askeri darbeyle görevinden uzaklaştırılmasının, haksızca cezaevine konularak temel hak ve özgürlüklerinden mahrum bırakılmasının akabinde, kendisi ve birlikte yargılandığı 105 kişi hakkında verilen idam cezalarının onanmasını şiddetle kınadığını söyledi. 

	 “TOPLUMSAL BARIŞI CİDDİ BİÇİMDE TEHLİKEYE SOKABİLECEK BU GİDİŞATA SON VERİLMELİ”  
	Bu kararların, hukukun, temel hak ve özgürlüklerin katledilmesi olduğunu ifade eden Cumhurbaşkanı Erdoğan, “Sayın Mursi'nin bir başka davadan müebbet hapis cezasına da çarptırılmış olduğu bu süreç, binlerce masum insanı öldüren ve onbinlerce kişiyi haksız yere hapse atan darbe yönetiminin hukuku ayaklar altına aldığının en bariz göstergelerinden biridir. Mısır'da toplumsal barışı ciddi biçimde tehlikeye sokabilecek bu gidişata son verilmesi, darbe yönetimin talimatlarıyla verilen idam kararlarının geri alınması için uluslararası toplumu harekete geçmeye çağırıyoruz” dedi. 

	 “KEYFİ KARARLARIN BOZULMASI SON DERECE ÖNEMLİ”  
	Cumhurbaşkanı Erdoğan, Mısır'da adil yargılama koşullarına riayet edilmeksizin verilen keyfi kararların bozulmasının sağlanması, uluslararası toplumun demokrasiye ve insan haklarına sahip çıkma mücadelesi açısından da son derece önemli olduğunun altını çizdi. 

	 “TÜRKİYE, MISIR HALKININ YANINDA”  
	Mısır'da toplumsal uzlaşının ve istikrarın yeniden tesisi açısından, Mursi ve diğer mağdurlar hakkında verilen idam cezalarının bozulması ve engellenmesinin hayati önem taşıdığını vurgulayan Cumhurbaşkanı Erdoğan, “Mısır'da sağduyunun, demokrasinin ve hukukun hakim olmasını temenni eden Türkiye, her zaman kardeş Mısır halkının yanında yer almaya devam edecektir” dedi. 
	  

	 TÜRKER BEKTAŞ   
