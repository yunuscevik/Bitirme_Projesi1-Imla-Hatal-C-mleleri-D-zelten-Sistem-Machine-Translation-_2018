
	Ramazan ayında milletvekili olduğu Diyarbakır’da halkla bir araya gelmek için kente gelen Kalkınma Bakanı Cevdet Yılmaz, gündeme ilişkin açıklama yaptı. Konuşmasına tüm Müslüman aleminin ramazanını tebrik ederek başlayan Bakan Yılmaz, 7 Haziran genel seçimlerden sonra ki süreci değerlendirerek, sandıktan halkın iradesinin çıktığını ve buna son derece saygı duyduklarını belirtti. Bakan Yılmaz, seçimlerde tek başlarına iktidar olamasa da rakiplerini büyük bir oy oranı ile geride bıraktıklarını aktardı.  

	 ‘’AK PARTİ OLARAK SORUMLULUKLA BU SÜRECE DAHİL OLACAĞIZ’’   
	Aynı zamanda kurulacak olan koalisyon hükümetine değinen Bakan Yılmaz, parti olarak aynı istikrarla yollarına devam edeceklerini belirterek, “Halkın kararına biz her zaman saygı duyuyoruz. Bizim siyaset anlayışımız bunu bize emreder. Halkımız tek başına bir iktidar imkanı vermedi bizlere ama bir taraftan da yüzde 41 gibi çok önemli bir oy oranıyla da birinci parti haline getirdi AK Partiyi dolayısıyla AK Parti siyasi olarak baktığımızda en büyük sorumluluğu yüklenmiş konumda en yakın rakibimizden 15-16 oranında daha fazla oy almış durumdayız. Bu da toplumun AK Partiye olan güveninin ve AK Parti ye dönük beklentilerinin çok belirgin bir ifadesi AK Partide bu sorumluluğunun gereğini yapıyor. 7 Haziran'dan bugüne sayın Başbakanımızın yaptığı açıklamalar çok net bir şekilde bunu gösteriyor. AK Parti sorumluluğunun bilincinde bir parti olarak hareket ediyor. Hiç bir alternatifi kapatmadan halkımızın ihtiyaçlarını ülkemizin ihtiyaçlarını ön planda tutarak bu süreci yönetiyor. Bir taraftan da hükümet olarak biz hiç bir boşluğa mahal vermeden ülkenin meselelerini de yönetiyoruz. Önümüzde bir süreç var meclisimiz salı günü açılıyor, yemin edecekler ve görevlerine başlayacaklar. 

	Ardından başkanlık divanı oluşacak bir süre sonra meclis başkanlık seçimleri olacak ve cumhurbaşkanımızın takdir edeceği bir tarihte ya meclis açıldıktan ya da başkanlık divanı oluştuktan sonra hükümeti kurmakla en büyük parti görevlendirilecek diye bekliyoruz. Bundan sonra anayasal çerçevede görüşmeler gerçekleşecek. Bizim parti olarak temennimiz ilkelerimiz temel politikalarımız çerçevesinde halkımızın istediği şekilde bir koalisyonun oluşmasıdır. Bu yönde elimizden gelen tüm gayreti sarf edeceğiz. Bunun olup olmayacağı şimdiden söylemek mümkün değil önümüzdeki süreç bunu gösterecek ama biz AK Parti olarak sorumlulukla bu sürece dahil olacağız, ilkelerimizle politikalarımızla bu müzakereleri yürüteceğiz. Bunun sonucunda sürdürülebilir bu ülkeye hizmet edebilir hükümet yapısı oluştuğu zaman devam edeceğiz. Oluşmazsa hiç bir alternatif sonuç vermezse demokrasilerde nihai olarak tekrar seçime gitmek gerekecektir. Bunu da önümüzdeki süreçlerde göreceğiz. Nihai bir değerlendirme yapmak için daha erken süreci hep birlikte takip edeceğiz. Şimdiden ülkemiz ve demokrasimiz için hayırlı olmasını diliyorum” dedi.  

	“BÜTÜN PARTİLERLE GÖRÜŞECEĞİZ” 
	Oluşturulması beklenen koalisyon hükümetinde, genel seçimlerden en yüksek oy oranını alarak birinci parti olan Ak Parti’nin atacağı adım bekleniyor. Partilerinin izleyeceği politika ile ilgili konuşan Bakan Yılmaz, bütün partilerle görüşeceklerinin sinyallerini vererek, henüz net bir karara varamadıklarını dile getirdi. Bakan Yılmaz konuyla ilgili, “Biz bütün partilerle görüşmeye açığız; ama somut olarak nasıl ilerleyeceğini hep birlikte göreceğiz. İlkesel olarak baktığınızda bütün partiler halkın onayını desteğini alarak parlamentoya geldiler. Bizim katı tutumlarla; duvarlar örerek, yumruğumuzu sıkarak bu müzakereleri sürdürmemiz mümkün değil. Kendi ilke politikalarımız açık şeffaf bir şekilde ortaya konur ve herkesle de görüşülür. Şununla görüşmem bununla oturmam gibi bizim bir tavrımız yok. Bundan sonra da milletten aldığımız güç ile yolumuza devam edeceğiz. Belki tek başına iktidar olamadık ama yine Türkiye’nin en büyük partisiyiz. Birinci partisiyiz. Gürbüz’ün de birinci partisiyiz” ifadelerini kullandı.  

	Havaalanında ki konuşmasının ardından beraberindeki heyetle birlikte Diyarbakır’ın Hani ilçesine bağlı Gürbüz mahallesine giderek burada iftarını açtı. Mahalle halkının yoğun ilgiyle katıldığı iftar yemeğinin ardından, Bakan Yılmaz mahalle camisinde akşam namazını kıldıktan sonra, kahvede oturarak mahalleli ile sohbet etti. Teravih namazı için Hani ilçesine giden Bakan Yılmaz, teravih namazını kıldıktan sonra Diyarbakır’a geri döndü.   
