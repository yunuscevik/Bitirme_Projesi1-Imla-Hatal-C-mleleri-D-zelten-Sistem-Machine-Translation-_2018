
	CHP Genel Başkan Kemal Kılıçdaroğlu, TOBB, TESK, Türk-İş, TİSK ve Türkiye Kamu-Sen, Memur-Sen, TZOB Başkanları, Hak-İş Başkan Yardımcısı ile Türkiye-AB KİK Sekreteri ile görüştü. CHP Genel Merkezi’nde gerçekleşen görüşmeye Genel Başkan Yardımcıları Selin Sayek Böke, Faik Öztrak, Genel Başkan Başdanışmanı İstanbul Milletvekili Erdoğan Toprak, Antalya Milletvekili Çetin Osman Budak da katıldı. Yaklaşık 1 saat süren görüşme sonrası heyet adına açıklamada bulunan TOBB Başkanı Hisarcıklıoğlu, “Türk siyasi hayatına damgasını vuran 9. Cumhurbaşkanımız vefat etti. Kendisine Allah’tan rahmet diliyoruz hep beraber yakınlarına da başsağlığı diliyoruz” diye konuştu. 

	 “SANDIKTAN KOALİSYON, TABLOSU YANİ UZLAŞIN MESAJI ÇIKMIŞTIR”  

	Hisarcıklıoğlu konuşmasını şöyle sürdürdü: 
	“Bizler bugün ülkemizin çalışan ve üreten kesimleri olan esnaflarını, çiftçilerini, işçilerini, memurlarını, işverenlerini temsilen buradayız. Bizler ülkemizin çalışan ve üreten kesimleri olan esnaflar, çiftçiler, memurlar, işverenler olarak Türkiye nüfusunun yüzde 85’ini temsil ediyoruz. Toplumun tüm kesimleri bu grupta temsil edilmektedir. Öncelikle son milletvekili seçiminde yüksek oranda katılım sağlanmasından dolayı, vatandaşlarımıza özellikle teşekkür ediyoruz. Türkiye sağlam bir demokrasi geleneğine sahip olduğunu bir defa daha göstermiştir. Sandıktan koalisyon, tablosu yani uzlaşın mesajı çıkmıştır. Erken seçimin ülkemizdeki yapısal sorunlara kalıcı bir çözüm getirmeyeceğini ve vakit kaybettireceğini düşünüyoruz. Dolayısıyla mevcut parlamento aritmetiği içinde bir hükümetin kurulmasını da arzu ediyoruz. Küresel, iktisadi ortamda belirsizliklerin yeniden arttığı, risklerin daha fazla hissedilir olduğu kritik bir dönemdeyiz. Çevre coğrafyamızdaki ekonomik ve siyasi çalkantılar da artmaktadır. Tüm bu gelişmeler karşısında hazırlıklı olmak ve gereken tedbirleri alabilmek için yeni hükümetin biran önce iş başı yapması gerekiyor. Ufukta dalgaların kabardığının görüldüğü bir ortamda gemi kaptansız bırakılamaz. Milletin iradesini yansıtacak bir koalisyon hükümetinin kurulması kısa vadede ekonomide artan küresel risklere birde içeriden ilave yapılmasını önleyecek, uzun vadede ise uzlaşma kültürünün gelişmesini de katkı da bulunacaktır. Hepimizin aynı gemide olduğunu hatırlamalıyız. Uzlaşma kültürünü öne çıkartan bir yaklaşımla birlikte çalışırsak, diyalog ve ortak aklı sağlarsak tüm meselelerimizin üstesinden gelebiliriz. Herkes sorumlu, sağduyulu ve itidalli davranmalı. Türkiye için kazanç olabilecek bu fırsat kaçırılmamalıdır. Aksi halde ortaya çıkacak ekonomik ve sosyal maliyetin faturası ülkemiz ve milletimiz için ağır olacaktır. Yeni hükümetle birlikte güçlenecek huzur ortamında Türkiye’nin ekonomiye, AB üyelik sürecine ve bunların gerektirdiği yapısal reformlara yeniden odaklanacağına ve küresel riskleri iyi yöneten ülkeler grubunda yer alacağımıza tüm kalbimizle inanıyoruz.” 

	Gazetecilerin sorularını cevaplamayan Hisancıklıoğlu, hem Başbakan Ahmet Davutoğlu hem de CHP Lideri Kılıçdaroğlu ile yapmış oldukları ziyaretlerinde olumlu olduğunu ifade etti.  

	PELİN ÜZEK 
