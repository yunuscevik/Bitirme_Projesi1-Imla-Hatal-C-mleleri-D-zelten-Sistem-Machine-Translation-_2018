
	25. dönemde TBMM’de görev yapacak milletvekilleri Meclis'e gelerek kayıt yaptırmaya devam ediyor. Kaydını yaptırdıktan sonra gazetecilerin gündeme ilişkin sorularına cevap veren CHP Grup Başkanvekili Akif Hamzaçebi, herkesin Kürt sorununu kabul etmesi gerektiğini vurgularken, AK Parti Genel Başkan Yardımcısı Abdulhamit Gül ise bloklaştırıcı bir dil kullanılmasının faydalı olmayacağını belirtti. 

	Çözümün sorunun kabul edilmesiyle bulunabileceğini kaydeden Hamzaçebi, “CHP Kürt sorununun çözümü konusunda çok kapsamlı bir projeyi ortaya koymuş bir partidir. Sorunun çözümünde zemin TBMM'dir. Burası olacak ki bundan sonra hükümetler harekete geçsin. Bugüne kadar zemin parlamento oluşturulmadığı için hükümetin ‘çözüm süreci’ adını verdiği süreç maalesef başarıyla yürümüyor. Parlamentoyu dışlayarak sorunu sadece hükümet düzeyinde çözmeyi amaçlayan bir seçeneğin çok başarıya ulaşma şansı yoktur. Sorun parlamentoya mal edilirse özgürce tartışılabilir. En büyük eksiklik, sorunun demokratik, özgür bir ortamda tartışılmasının yokluğudur. Hükümetin önündeki önemli meselelerden birisi de Kürt sorununun çözümü olmalıdır" dedi. 

	Meclis Başkanlığı ile ilgili CHP’nin adayının henüz netleşmediğini ifade eden Hamzaçebi, Meclis Başkanlığı seçimlerinde oluşacak koalisyonun, hükümetin kurulması esnasında da belirleyici olacağını söyledi. Yüzde 60’lık blok ile ilgili sorulara cevap veren Hamzaçebi, “İktidar partisi yüzde 40 oy almıştır; ona oy vermeyen uyaran yüzde 60'lık bir kesim vardır" diye konuştu. 

	 “BLOKLAŞTIRAN, KUTUPLAŞTIRAN BİR DİL VAR”  
	7 Haziran seçimlerinden sonra milletin hiçbir partiye tek başına iktidar imkanı vermediğini belirten ve siyasi partilerde bloklaştıran bir dil kullanıldığına işaret eden AK Parti Genel başkan Yardımcısı Abdulhamit Gül, “Türkiye’nin hükümetsiz kalmaması açısından, sorumluluğu yerine getirme adına bir görev verildi. Biz AK Parti olarak, Sayın Başbakanımız açıklamaları ile bu sorumluluğu yerine getiriyoruz. Ama maalesef bu konuda bloklaştıran kutuplaştıran bir dil görüyoruz. Bu dilin Türkiye’nin istikrarına katkıda bulunamayacağı aşikar. Umarız ki, herkes kutuplaştırıcı, bloklaştırıcı ayrımından uzak dursunlar. AK Parti olarak biz kuşatıcı dilimizi vermeye devam edeceğiz” açıklamasında bulundu. 
	Hürriyet Gazetesi eski genel yayın yönetmeni, CHP İstanbul Milletvekili Enis Berberoğlu da Meclis'e gelerek kaydını yaptırdı.  
