
	Cumhurbaşkanlığı’ndan, Diyanet İşleri Başkanı Mehmet Görmez ve beraberindeki heyete verilen iftar yemeği ile ilgili yazılı bir açıklama geldi. Açıklamada verilen iftar yemeğinin maliyetine ilişkin öne sürülen rakamların gerçeği yansıtmadığı belirtildi. 

	 ’’RAKAMLAR GERÇEK DIŞIDIR’’  

	Yapılan açıklamada, ‘’Cumhurbaşkanımız Sayın Recep Tayyip Erdoğan’ın Diyanet İşleri Başkanımız Mehmet Görmez ve beraberindeki heyete dün verdikleri iftar yemeğinin maliyeti konusunda, Beştepe’deki Cumhurbaşkanlığı Sarayı’na yönelik tezviratlarıyla dikkati çekme uğraşındaki bir meslek kuruluşunun ileri sürdüğü rakamlar tümüyle gerçek dışıdır’’ ifadeleri kullanıldı. 

	 ’’ALGI OPERASYONUNDAN BAŞKA BİR ŞEY DEĞİLDİR’’  

	Yapılanların bir algı operasyonundan ibaret olduğu vurgulanarak, ‘’Cumhurbaşkanlığının kendi imkanlarını, kendi personelini ve kendi mutfağını kullanarak konuklara verdiği bir iftarın yalan ve tezvirat eşliğinde kara propaganda malzemesi olarak kullanılması, kamuoyunu yanıltma amacıyla yapılan bir algı operasyonundan başka bir şey değildir. Bazı yayın organlarının söz konusu iftiralara haber kisvesi altında da olsa yer vermesi ise hiç bir etik kuralla bağdaşmamaktadır’’ değerlendirmesinde bulunuldu. 
