
	7 Haziran Genel Seçimleri’nde İzmir’den 12 milletvekili çıkartan Cumhuriyet Halk Partisi vekilleri mazbatalarını aldı. İl Seçim Kurulu’nun kurulduğu Kültür Park Fuar Alanı içindeki Atlas Pavyonunda mazbataları verilen vekiller, yeni dönem için meclis kapısında ilk adımlarını attı. Mazbatalarını İl Seçim Kurulu Müdürü İsmet Kilimci’den alan vekiller, yeni dönem için çok çalışacakları mesajını verdi. 

	Genel seçim sonucunda Meclis’e gitmeye hak kazanan Selin Sayek Böme, Musa Çam, Tacettin Bayır, Özcan Purçu, Ali Yiğit, Zekeriya Temizel, Mustafa Ali Balbay mazbatalarını teslim aldı. CHP Genel Başkanı Kemal Kılıçdaroğlu ve Genel Başkan Yardımcısı Selin Sayek Böke’nin mazbatalarını ise vekaleten İl Başkanı Bedri Serter aldı. 

	CHP Lideri Kemal Kılıçdaroğlu’nun mazbatasını teslim almaktan dolayı büyük bir onur duyduğunu belirten Bedri Serter, “Bugün vekillerimizle beraber bizim karne günümüz. Bundan sonra vekillerimize mecliste çok iş düşüyor. İnşallah CHP’nin kuracağı bir iktidarda aramızdan çok ciddi bakanlar bekliyorum. Bu müjdeyi şimdiden sizlere vermek istiyorum” dedi. 

	 YARIN KILIÇDAROĞLU’NA TESLİM EDECEK  

	Serter, Kılıçdaroğlu’nun mazbatasını yarın Ankara’ya giderek CHP Lideri’ne takdim edeceğini söyledi. 

	Türkiye tarihinde ilk defa meclise giren Roman vekil olan Özcan Purçu ise tarihi bir gün yaşandığını söyleyerek, demokrasi adına önemli bir adım atıldığını ifade etti. 
