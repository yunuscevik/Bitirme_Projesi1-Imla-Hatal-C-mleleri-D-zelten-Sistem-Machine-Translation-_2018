
	AK Partili yöneticiler, AK Parti Genel Merkezi’nde yapılan grup toplantısının kapalı bölümünde ’meclis çalışmalarını’ ele aldı. Grup Başkanvekilleri, AK Parti’nin 258 milletvekiline, özellikle de Meclis’e ilk kez giren 145 milletvekiline meclisin çalışma yöntemleri hakkında bilgi verdi. Milletvekillerine ’Akraba, ahbap yerine işi iyi bilenlerden ekibinizi kurun’ uyarısı yapıldı. Toplantıda, milletvekillerinden meclis çalışmalarına tam kadro katılmaları istendi. Milletvekillerinin açıklamaları üzerine yapılan bir başka öneri de ’partinin görevlendirdiği isimler dışında konuşulmaması’ yönünde oldu. Yaklaşan Ramazan ayı da bir başka gündem maddesi oldu. Geçen hafta il başkanlarından istendiği gibi milletvekillerinden ’halkla iç içe olmaları’ yönünde bir istekte bulunuldu. Vekillere, ’vatandaşların sofralarına konuk olun’ denildi. 
