
	Görüşmenin ardından bir açıklama yapan MÜSİAD Başkanı Nail Olpak, “Bugün burada Sayın Cumhurbaşkanımıza kendilerinin yetkileri çerçevesinde hükümetin kurulması aşamasında etkin bir rolü olduğu için MÜSİAD olarak kendi istişarelerimizden çıkan sonuçları ve iş aleminin beklentilerini ifade ettik” dedi. 

	MÜSİAD Başkanı Nail Olpak ve beraberindeki heyet, seçim sonuçlarını değerlendirmek üzere Cumhurbaşkanı Erdoğan ile görüştü. Huber Köşkü’nde yaklaşık 2 saat süren kabulün ardından gazetecilere açıklama yapan Olpak, sözlerine seçim sonuçlarının hayırlı olması temennisinde bulunarak başladı. Olpak, “Biz milli iradeye saygılıyız diye açıklamamızı yapmıştık. Seçim sonrasında öncelikle Perşembe günü İstanbul’da genel merkezimizde yönetim kurulu üyelerimiz, başkanımız ve başkan yardımcılarımızla beraber istişare heyetini topladık. Seçim sonuçlarının bir değerlendirmesini gerçekleştirdik. Bu değerlendirmenin akabinde Cuma günü Eskişehir’de bütün şube başkanlarımızı genel idare kurulunda toplayarak seçim sonuçlarının bir değerlendirmesini yapmıştık” dedi. 

	Olpak, “Sizler de çok iyi biliyorsunuz ki Cumartesi günü bildirimizle bu görüşlerimizi paylaştık. Görüşlerimizi paylaştıktan sonra yine yaptığımız istişare gereği hem Sayın Cumhurbaşkanımızdan hem de dört siyasi parti genel merkezinden randevu talebinde bulunmuştuk. Öncelikle olarak randevu Sayın Cumhurbaşkanımız tarafından bize verildi. Çarşamba günü öğleden sonrada Başbakan Ahmet Davutoğlu ile görüşeceğiz. Diğer üç partiden de randevu talebimiz var. Özel kalemlerimiz görüşüyorlar” diye konuştu. 

	Kendi aralarında yaptıkları istişareleri ve iş dünyasının beklentilerini Cumhurbaşkanı Erdoğan’a ilettiklerin belirten Olpak, “Bugün burada Sayın Cumhurbaşkanımıza kendilerinin yetkileri çerçevesinde hükümetin kurulması aşamasında etkin bir rolü olduğu için MÜSİAD olarak kendi istişarelerimizden çıkan sonuçları ve iş aleminin beklentilerini ifade ettik” dedi. 

	Gazetecilerin kurulacak koalisyon için düşündükleri bir partinin bulunup bulunmadığı sorusu üzerine Olpak, “Bizim yazılı açıklamamıza dikkat ederseniz açıklamanın içerisinde herhangi bir parti adreslemesi yoktur. Ama Eskişehir’de yapmış olduğumuz başkanlar toplantısının akşamında bir canlı yayında bu soru sorulmuştu. Orada verdiğimiz cevapta ortak kanaatin belirli bir yoğunluğunun MHP-AK Parti, yani MHP üzerine olduğunu ancak öncelikle de şunu söylemek isterim önceliğin AK Parti’de olduğunu, sonrasında belirli bir yoğunluğun AK Parti ile MHP, devamında AK Parti ile CHP, hatta HDP ile de olabileceği bizim bir istişari görüşümüz oldu. Ama yazılı açıklamamızda böyle bir metne girmedik. Çünkü şunu da değerlendiriyoruz; biz görüş ve beklentilerimizi ifade etmeliyiz ama siyasetin iş mekanizmalarına çok da müdahale eder bir konum içerisinde olmasını asla arzu etmedik. Bu, hükümetin, bundan sonraki kısa vadede kurulmasını beklediğimiz hükümetin programıyla ilgili beklentilerimizi söylemeyeceğiz anlamına da gelmiyor” yanıtını verdi. 

	Nail Olpak, “Cumhurbaşkanı Erdoğan’dan nasıl bir izlenim aldınız?” sorusu üzerine ise, “Sayın Cumhurbaşkanımız daha ziyade bizim değerlendirmemizi almak durumundaydı. Onu nokta içerisinde ben yılların bir siyasetçisi kimliği ile aynı zamanda bugün cumhurun başkanı olduğu için kendi üzerine düşen sorumluluğu alacağı şeklinde bir izlenim aldım” dedi. 
