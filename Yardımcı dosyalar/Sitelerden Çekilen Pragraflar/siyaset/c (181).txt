
	Erdoğan Mardin’de katılacağı iftar yemeğinde Birleşmiş Milletler (BM) Özel Elçisi Angelina Jolie ile bir araya gelecek. Cumhurbaşkanı Recep Tayyip Erdoğan, 20 Haziran Mülteciler Günü nedeniyle bugün Mardin'in Midyat ilçesinde Suriye ve Iraklıların kaldığı AFAD Geçici Barınma Merkezi'ni ziyaret etmek için Mardin’e gitti. 

	Erdoğan’ı İstanbul Atatürk Havalimanı Devlet Konukevi’nde Başbakan Yardımcısı Numan Kurtulmuş, Gıda, Tarım ve Hayvancılık Bakanı Mehdi Eker, Eski Ulaştırma, Denizcilik ve Haberleşme Bakanı Binali Yıldırım, İstanbul Valisi Vasip Şahin, İstanbul Emniyet Müdürü Selami Altınok ve ilgililer karşıladı. Eşi Emine Erdoğan ile havalimanına gelen Cumhurbaşkanı Erdoğan özel uçak TC ANA ile saat 13.30’da Mardin’e hareket etti. 
	Önceki gün Mardin'in Midyat ilçesinde Suriye ve Iraklı mültecilerin kaldığı kampları ziyaret etmek üzere Mardin’e giden ünlü sinema yıldızı ve BM İyi Niyet Elçisi Angeline Jolie’nin, bu akşam verilecek olan iftar yemeğinde Cumhurbaşkanı Recep Tayyip Erdoğan ile görüşmesi bekleniyor. Ziyarette ayrıca BM Mülteciler Yüksek Komiseri Antonio Gutierrez de bulunacak.  
