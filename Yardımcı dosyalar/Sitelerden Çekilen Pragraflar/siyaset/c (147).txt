
	Halkların Demokratik Partisi(HDP) Eş Genel Başkanı Selahattin Demirtaş, MYK öncesi gazetecilerin gündeme ilişkin sorularını yanıtladı. 

	HDP'de koalisyon çalışmaları hakkında bilgi veren Demirtaş, "Biraz önce mecliste grup toplantımızı bitirdik. Koalisyon kurmayla yönlendirilmiş bir kurul yok parlamentoda. Cumhurbaşkanı'nın görev verdiği bir kişi yok. Görüşmeler başlayınca zannedersem durum biraz daha netleşecek. Ama biz HDP olarak başından beri şu noktadayız, HDP'ye oy veren insanlar bu ülkede her şeyden önce barış istediklerini ilan etmiş oldu. Çözüm süreci, barış süreci ve anayasaya bağlı bir yeni yaşam. Özgürlük ve demokrasiye bağlı yeni bir yaşam. Bütün bunlar partimize verilen oyların gerekçesiydi. Halkımıza söz verdik. Bu sözler ilkeler yokmuş gibi ve bütün bunlar önemsizmiş gibi davranarak koalisyon tartışmalarını yürütmek partimizin tarzı değil. Başkaları yürütebilir" dedi. 

	MHP'nin HDP'ye yönelik eleştirilerine cevap veren Demirtaş, "Kendileri meşruiyetleri nereden alıyorlarsa bizde oradan alıyoruz. Bu tarz yaklaşımları halka karşı ciddi yapılmış saygısızlık olarak değerlendiriyoruz. Bende çok muhatap almıyorum. Biz milletvekili sayısına sahibiz parlamentoda. Herkes bu durumu bilerek konuşsa daha iyi olur.Biz hakaret ile küfürle cevap verecek bir parti değiliz" diye konuştu. 

	Cumhurbaşkanı Recep Tayyip Erdoğan'ın "Siyasiler çözemiyorsa, millet çözecek tek mercidir" sözü üzerine de, şunları söyledi: "Millet sorunları çözer. Parlamento toplanmadan seçimi tartışmak seçim sonucundan ders çıkarmamaktır. Erken seçimden korkmuyoruz. Dışarıdan destek versinler, 80 milletvekiliyle Türkiye'yi yönetmeye hazırız. Seçim korkulacak bir şey değil panik yapmaya gerek yok." 

	Demirtaş, TBMM için de Mersin Milletvekili Dengir Mir Mehmet Fırat'ı önereceklerini açıkladı.  
