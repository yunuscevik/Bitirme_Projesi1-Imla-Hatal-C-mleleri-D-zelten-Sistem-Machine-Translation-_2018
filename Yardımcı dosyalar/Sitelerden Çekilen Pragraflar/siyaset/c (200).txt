
	YSK Başkanı Sadi Güven, kesin seçim sonuçlarını açıkladı. Olağan itiraz sürecinin dün saat 17.00 itibariyle sona erdiğini belirten Güven, "Şuan itibariyle biz itirazları değerlendirdik. Sonuçları tespit ettik. Seçimde milyonlarca kişi emek sarf etti. Şahsım ve YSK adına emeği geçen herkese şükranlarımı sunuyorum. Seçim akşamı sandık bazlı sayım, döküm cetveli, sandık sonuç tutanağını, ilçe birleştirme tutanaklarını siyasi partilerimizle paylaştık. Şuan itibariyle tüm vatandaşlarımız kendilerinin oy kullandıkları tüm Türkiye sandıklarını ıslak imzalı olarak görebileceklerdir. Ayrıca yine vatandaşlarımız sandık sonuç tutanaklarının dayanağı olan sayım, döküm cetvellerini görebilecektir. Sandık sonuç tutanaklarının birleştiği ilçe seçim kurulunun tuttuğu birleştirme tutanağını görecektir. İl birleştirme tutanağının da görülme imkanı mevcuttur. Seçim şeffaf bir şekilde ve güvenli bir şekilde yapılmıştır” diye konuştu. 

	Güven, konuşmasını şöyle sürdürdü: 
	“7 Haziran 2015 Pazar günü yapılan 25. Dönem milletvekili genel seçimiyle ilgili olarak yurt içi seçim çevrelerinden gelen il birleştirme tutanaklarına ve Ankara İl Seçim Kurulundan gelen yurt dışı sandık sonuçlarıyla, gümrük kapılarından gelen sandık sonuçları uyarınca düzenlenen birleştirme tutanaklarına göre yurt içi, yurt dışı ve gümrük sandıkları dahil milletvekili seçimi genel sonucu; kayıtlı seçmen sayısı 56 milyon 608 bin 817, oy kullanan seçmen sayısı 47 milyon 507 bin 467, geçerli oy sayısı 46 milyon 163 bin 243, geçersiz oy sayısı 1 milyon 344 bin 224, seçime katılma oranı yüzde 83.92 olarak gerçekleşmiştir.  25. Dönem milletvekili genel seçimi sonucu siyasi partilerin çıkardıkları milletvekili sayısı MHP 80, HDP 80, CHP 132, AK Parti 258 olarak tespit edilmiştir.  Seçimin ülkemize hayırlı olmasını diliyorum.” 

	ARZU TÜRKUÇAR  
