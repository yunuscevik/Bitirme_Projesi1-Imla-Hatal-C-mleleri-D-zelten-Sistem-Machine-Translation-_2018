

  
    
      
       
     
	Başbakan Ahmet Davutoğlu , hükümet kurma görevi Cumhurbaşkanı tarafından kendilerine verildiği zaman çalışmaları başlatacaklarını belirterek, "En doğru kararı almak, ülkeyi iyi niyetle ve etkili bir şekilde yönetebilecek bir hükümet oluşturabilmek için elimizden geleni yapacağız. Kapımız hiçkimseye kapalı değil; zihnimiz kapalı değil, kulağımız kapalı değil, gönlümüz kapalı değil" dedi. 
	 
	Davutoğlu ayrıca, son günlerde medyada çıkan yorumlara değinerek, "Bizzat benim zikretmediğim hiçbir düşünce AK Parti 'nin görüşünü temsil etmez. Bu konuda da zaten ilgili kurumlarımızla görüştük, istişarelerimizi yaptık, tutumumuz çok açıktır" diye konuştu. 
	 
	Başbakan Davutoğlu, eşi Sare Davutoğlu ile birlikte Darülaceze'de iftara katıldı. Davutoğlu, iftar öncesinde gazetecilerin gündeme ilişkin sorularını yanıtladı. 
	 
	Davutoğlu, koalisyon tartışmaları konusundaki bir soru üzerine, şunları söyledi: 
	 
	"Bütün bu gelişmeler milletimizin gözü önünde cereyan ediyor. Geçen süre içerisinde yaptığımız bütün açıklamalarda biz ilkesel olarak aynı tavrı sergiledik. Milletimiz milli iradenin bir tecellisi olarak koalisyon ile hükmedilmesine karar verdi. Onun için bizim kapımız herkese açık, herkesle her şeyi konuşuruz. Bu konuda da ahlaki, siyasi açıdan da en doğru yerde durmaya kararlıyız. Ama o günden bugüne, muhalefet liderlerinin kendi aralarında veya diğer temsilcilerinin yaptığı açıklamalara baktığımızda, sanki bir iktidar paylaşımı varmışçasına bir tavır görüyorsunuz. Bu hiç doğru bir tavır değil." 
	  
	"BİZZAT BENİM ZİKRETMEDİĞİM HİÇBİR DÜŞÜNCE AK PARTİ'NİN GÖRÜŞÜNÜ TEMSİL ETMEZ" 
	  
	"Ayrıca, değişik spekülasyonlar da bizim tutumumuzla ilgili verilmeye çalışılıyor. Şu veya bu yönde karar alındığı, şu veya bu yönde adımlar atıldığı yönünde... Şimdi şu şekilde ifade edeyim; ilk gün söylediğim şey bugün de geçerlidir. Biz resmi görev Sayın Cumhurbaşkanımız tarafından bize tevdi edildiği zaman zaten bu çalışmaları başlatacağız. O ana kadar kapımız ve istişarelerimiz herkese açıktır. Bütün parti genel başkanlarıyla tam bir açık yüreklilikle konuşacağım görevi devraldığım zaman ve gidip bu konuları kendileriyle bizzat üst düzeyde konuşacağım. Bunun dışında çıkan haberlerin tümü sadece  yorumdan ibarettir. Tabii bu yorumlar yapılabilir. Ama bizzat benim zikretmediğim hiçbir düşünce AK Parti'nin görüşünü temsil etmez. Bu konuda da zaten ilgili kurumlarımızla görüştük, istişarelerimizi yaptık, tutumumuz çok açıktır. 
	 
	İnşallah salı günü yeminle bu kutsal göreve arkadaşlarımız başlayacaklar. Çarşamba ve perşembe günü gruplar halinde, 5 grup  halinde milletvekillerimizle istişare toplantıları yapacağım. Daha sonra Meclis Başkanlığı  seçimi olacak. Meclis Başkanlığı seçimi ve Meclis Divanı oluşması sonucunda, Sayın Cumhurbaşkanımız da ifade ettiler, görevi tevdi edecekler. Gün o gün başlayacak. Şu ana kadar yapılanlar, söylenen, bazıları temenni, bazıları zemin yoklama olabilir ..." 
	 
	 "KAPIMIZ HİÇ KİMSEYE KAPALI DEĞİL"  
	 
	"Ama herkesin o gün geldiğinde, görüşmeler başladığında, iyi niyetle ve ciddiyetle yaklaşmasını diliyorum. Bu çerçevede, Sayın Bahçeli'nin de açıklamaları dahil olmak üzere, bütün bu açıklamaların esas itibariyle o görüşmelerde netliğe kavuşacağını ifade etmek isterim . Bizim yaklaşımımız ilk günden itibaren açıktır. Hiçbir kimseye kapıyı kapatmadık, hiçbir spekülasyona mahal vermedik, şu veya bu doğrultuda, AK Parti şu partiyle anlaştı veya şu parti ile şu aşamaya geldi gibi haberler, dediğim gibi, bazıları temenniden ibaret olabilir, bazıları yorumdan... Ama nihai olarak, kararı verecek olan ilgili kurullarımız ve kurullarımızın yetkilendirmesi itibariyle bizzat ben bu konularda gerekli  açıklamaları yaparım. Bundan sonra da, inşallah görevi alır almaz, bütün genel başkanlarla, ülkemizin geleceği bakımından sorumluluk taşıyan herkesle istişareleri sürdüreceğim. Hem genel başkanlarla, hem STK'larla gerektiğinde, hem kendi kurullarımızla... En doğru kararı almak, ülkeyi iyi niyetle ve etkili bir şekilde yönetebilecek bir hükümet oluşturabilmek için elimizden geleni yapacağız. Kapımız hiçkimseye kapalı değil, zihnimiz kapalı değil, kulağımız kapalı değil, gönlümüz kapalı değil. Bugünler biraz da Ramazan 'ın güzel atmosferi içinde, yürüyecek koalisyon görüşmelerinin, her türlü Ramazan ruhuna da aykırı düşen tavırlardan uzak kalmasını diliyorum." 
	  
	DARÜLACEZE OTOPARKI 
	  
	Davutoğlu, Darülaceze otoparkına ilişkin sorulan soruya ise "Darülaceze hem korunacak, buradaki vatandaşlarımıza hizmet burada devam edecektir. Bu tarihi kimliğin kesinlikle  dokunulmasına izin vermeyiz. Bu şekilde spekülasyon yapanlar çok ciddi şekilde bir yanılgı içindedirler. Ayrıca otopark olarak kullanılan alan Darülaceze'ye gelir getiren bir yer olması sebebiyle bugün görev yapıyor. İstanbul 'un tarihi dokusuna ve Darülaceze'nin ruhuna herhangi yapılaşmaya izin verilmesi söz konusu değildir" yanıtını verdi. 
	  
	Gülseli KENARLI - Ozan URAL / İstanbul DHA 
	  
  
 
