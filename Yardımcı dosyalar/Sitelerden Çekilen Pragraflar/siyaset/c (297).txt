			Gürsel Tekin , Okmeydanı'ndaki Darülaceze Başkanlığı'nda, Darülaceze bahçesinin turizm ve özel sağlık alanı olarak planlandığı iddialarına ilişkin açıklama yaptı.   Kurulduğu 1895'ten bugüne kadar 30 bini çocuk olmak üzere toplam 72 bin kişiye şefkat yuvası olan Darülaceze Başkanlığı'nın bahçesinin "turizm ve özel sağlık alanı" olarak planlandığını kaydeden Tekin, son 5 yıldır İstanbul'daki imar uygulamalarıyla ilgili yüzlerce basın toplantısı düzenlediklerini, davalar açtıklarını anlattı.  İstanbul'un 3 bin yıllık yönetimine bakıldığında birçok kişinin gelip geçtiğini, kentin siluetini bozacak hiçbir uygulamaya kimsenin cesaret etmediğini dile getiren Gürsel Tekin, şöyle devam etti:  "AK Parti hükümeti döneminde, özellikle İstanbul'daki uygulamalara bakıldığında hatırlarsanız, 4 yıl önce İstanbul'da imar çetesinin, beton lobilerinin nasıl çalıştığının haritasını Türkiye'yle paylaşan bir arkadaşınızım. Grubumuz da bu uygulamalarla ilgili çok ciddi mücadele etti. Burada 120 yıldır yaşlılara ve muhtaç olan insanlara bakan bu kurumun gelmiş olduğu uygulamayla ilgili tüm bilgileri sizlerle paylaşacağım. Bakanlığın teklifi gerçekten akıl almayacak bir tekliftir. Ana görevi yaşlılara ve yaşama muhtaç olanlara bakmak olan bir bakanlığın, 'burayı ranta çevirelim, birilerine peşkeş çekelim, otel ve rezidans yapalım' anlayışını anlamakta zorluk çekiyorum. Anlayan birinin de bunu bize anlatması gerekiyor."  Elinde Darülaceze'yle ilgili belgeler olduğunu ve bunu basına dağıtacağını belirten Tekin, Darülaceze'deki plan değişikliğiyle ilgili İstanbul'daki kurumların tamamının 'olmaz' dediğini ve bunların belgelerde mevcut olduğunu dile getirdi.  Tekin, şunları söyledi:  "Kurumların, 'Burada 120 yıllık bir tarih var. Burası olmaz. Ne olursunuz gözden geçirin' diye verdiği raporlar yeniden iade edilmiş. Bu mübarek günde zaman zaman insanlara din iman dersi verenler, şu arkamızdaki mazlum insanları nereye sürecekler acaba? Hadi Romanları sürdünüz. Kentsel dönüşüm yasası deyip insanları perişan ettiniz. Bunun günahının ne kadar ağır olduğunu bilirsiniz. Bu kadar zavallı insanları nereye süreceksiniz, nasıl sürgüne tabi tutacaksınız, çok merak ediyorum. Sayın Ahmet Davutoğlu, elinizi vicdanınıza koyun. İstanbul'un bu kadar tahribat ve talanına 'yeter' diyoruz. En azından siz, 'sus' ve 'dur' deyin. Herkesi bu konuda duyarlı olmaya davet ediyorum. Herkesi buraya sahip çıkmaya davet ediyorum."  Darülaceze'de ne kadarlık bir alanda imar değişikliği önerildiği sorusu üzerine Tekin, Darülaceze'nin otoparkıyla ilgili imar planı değişikliği önerildiği yanıtını verdi.   15 KAT, 28 BİN METREKARE İNŞAAT ALANI    Alanı basın mensuplarına gösteren Tekin, "Darülaceze, yeni uygulamayla 15 kat olacak. Bu doyumsuzluktan vazgeçsinler. Bir yoğunluk yaşanacak. 28 bin metrekarelik inşaat alanı olacak. Kaçaklarıyla 30 bin metrekare olur. Kaldı ki bu mümkün değil. Süreçle ilgili imar uygulamaları ve değişikliklerin nasıl yapıldığı ve bütün kurumların gece yarısı birbirlerine nasıl by pass edildiğini, bir hukuk sisteminin Türkiye'de nasıl işlemediğini net bir şekilde göreceksiniz" diye konuştu.   Tekin, İstanbul'un altyapı, ulaşım ve kentsel dönüşüm sorunuyla ilgili ciddi paraya ihtiyaç olduğuna dikkati çekerek, "Bu paraların tamamı, şu anda hazır. 100 milyar dolar rantçılarda. İmar çetelerinden bu paraları tahsil etmek CHP 'nin namus borcu olacaktır. Bu konuda tereddüdünüz olmasın" dedi.   "BAHÇELİ'YE SORUN"  
Gürsel Tekin, gazetecilerin, Kemal Kılıçdaroğlu'nun, Devlet Bahçeli 'ye koalisyon ihtimalleriyle ilgili başbakanlık teklifiyle ilgili sorusunu ise şöyle yanıtladı:   "İddia değil, açık ve nettir. Sayın Bahçeli'nin bugün demeci var. Bahçeli, kendisinin kabul etmeyeceğini ifade etmiş. Millete havale ediyoruz, millet takdir edecek. Başka olasılıklar. Daha süreç başlamış değil, önümüzdeki günlerde büyük olasılıkla ayın 25. süreç başlayacak. Daha yetki verilmemiş. Yetki kime verilecek? Yetkiyi alan, süreci nasıl işletecek? Biraz zamana ihtiyaç var, hep beraber göreceğiz."   Bahçeli'nin telaffuz ettiği erken seçim tarihiyle ilgili soru üzerine Tekin, sorunun muhatabının Devlet Bahçeli olduğunu ifade ederek, "Türkiye'nin kevgire döndüğü, içeride ve dışarıda bu kadar sorunların olduğu bir ortamda, erken seçimi Türkiye'nin kaldırmasının mümkün olmadığını" belirtti.  Millet iradesiyle bir seçim olduğunu kaydeden Tekin, sözlerini şöyle tamamladı:  "Millet bütün siyasi partilere ayar vermiştir. 'Kardeşim benim takdirim bu. Bu takdir içerisinde bir koalisyon kuracaksınız. Benim sorunlarımı ve dertlerimi ortadan kaldıracaksınız.' Millet iradesine saygılıyız, millet iradesi çerçevesi içerisinde CHP hazırdır. Şu anda süreç başlamadığı için sadece gazete haberleri üzerine yorum yapıyoruz. Doğrusu, Cumhurbaşkanı yetki verdikten sonra daha net görüşlerimizi ifade ederiz. Kim iktidar olursa olsun, dün mücadele ettiğimiz gibi bugün de aynı kararlılıkla mücadele edeceğiz. Vazgeçemeyeceğimiz temel kural, hukuk sistemidir. Herkesin hukuk ve evrensel kurallar içerisinde davranabileceği bir sistemin yaratılması için sonuna kadar mücadele edeceğiz."  CHP Genel Sekreteri Gürsel Tekin, açıklamasının ardından Darülaceze sakinleriyle sohbet edip sorunlarını dinledi. 
 AA  			
				
					