
	Kılıçdaroğlu, 9. Cumhurbaşkanı Süleyman Demirel'in cenaze töreni için geldiği Meclis'te koalisyon süreci ile ilgili basın mensuplarının sorularını cevapladı. Kılıçdaroğlu, "Koalisyon kursunlar. Bizim temel hedefimiz bu zaten. Yani eski alışkanlıklardan biraz kurtulmamız gerekiyor. Kim kiminle koalisyon kuracak değil, hangi ilkeler çerçevesinde koalisyon oluşturulacak. Eğer biz ilkelerimizden yola çıkarsak vatandaşın beklentilerine uygun bir ülke bütünü, demeti halkın önüne, diğer siyasal partilerin önüne koyarsak asıl o zaman siyasetin önünü açmış oluruz. Yoksa ben başbakan olayım, sen başbakan ol, biz hükümet kuralım. Hayır siz hükümet kurun, yok biz koalisyon kuralım, siz koalisyon kurun. Bunlar eski alışkanlıklar. Dediğim gibi ilkelerimizi açıkladık 14 madde halinde. Diğer siyasal partiler de ilkelerini açıklarlar, sonra bakarız hangi partilerin ilkeleri birbiriyle benzeşiyor veya yakın, oturur onlar kendi aralarında konuşurlar ve bir hükümet kurarlar" dedi. 

	 Bir gazetecinin "Efendim sözlerinizden şunu anlıyorum. Sizin öncelikle bir başbakan olmak istediğiniz kulislere yansıdı, konuşuldu, hatta yazıldı. Hatta bir dönem başka biri yapsın" şeklindeki sorusu üzerine Kılıçdaroğlu şu cevabı verdi:  

	"Benim hiçbir zaman bir koltuk merakım zaten olmadı, olmayacakta. Koşullar ne olur onu bilemem ama önemli olan Türkiye’dir bizim için. Ben Parti Meclisi’nde de söyledim önce biz değil, önce partimiz değil, önce Türkiye. Hepimizin Türkiye’yi düşünmesi lazım, Türkiye’nin çıkarlarını düşünmesi lazım. Kurulacak hükümetin de Türkiye’yi düşünmesi lazım. Biz eğer bir sonraki seçimlere endeksli bugünden politika oluşturmaya kalkarsak bu doğru değil. Türkiye’nin içinde bulunduğu şartlar iyi değil. Vatandaş hükümet bekliyor. Dolayısıyla siyasi liderlerin bu bağlamda düşünmesi, ilkelerini açıklaması, o ilkelerin arkasında duruyor mu durmuyor mu ona bakacağız ve o çerçevede de kendi yolumuzu, yöntemimizi belirleyeceğiz."  

	“Sayın Başbakan da bir açıklama yaptı. Azınlık hükümeti bizim için son seçenek dedi. Sizin için de aynı şey geçerli mi? Yani azınlık hükümeti en son mu?" şeklindeki bir başka soru üzerine ise Kılıçdaroğlu, “Azınlık hükümeti son seçenek evet. Azınlık hükümeti son seçenek olması gerekir" cevabını verdi. 

	 PELİN ÜZEK 
	   
