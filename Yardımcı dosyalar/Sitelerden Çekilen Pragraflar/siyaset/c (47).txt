

  
    
      
       
     
	Yüksek Seçim Kurulu  Başkanı Sadi Güven, 7 Haziran  seçimlerinin kesinleşen sonuçlarını Ankara'da  açıkladı. Buna göre 4 partinin barajı aşarak girdiği parlamentoda AK Parti  258 vekille, CHP  132, MHP  80 ve HDP de 80 vekille temsil edilecek. 

	  YSK Başkanı Sadi Güven yaptığı açıklamada şunları söyledi:  

	Olağan itiraz süreci dün 17.00 itibariyle sona erdi. Sonuçları tespit ettik. Seçimde milyonlarca kişi emek sarfetti. Emeği geçen herkeseşükranlarımı sunuyorum. Şu anda tüm vatandaşlarımız tüm sandıklardaki sonuçları ıslak imzalarla görecektir. 

	Şimdi sizlere kararımızın özetini aktaracağım. 

	Düzenlenen birleştirme tutanaklarına göre milletvekili genel sonucu: Oy kullanan seçmen sayısı 47 milyon. Geçerli oy sayısı 46 milyon 163 bin. Katılım oranı yüzde  83.92 olarak gerçekleşti. 

	 Siyasi partilerin çıakrdıları vekil sayısı:  

	MHP 80 HDP 80 CHP 132 AK Parti 258 

	 EN AZ OY ALAN PARTİLER 
	  

	Sonuçlara göre Hak ve Adalet partisi 5 bin 116 oy alarak seçimlerde en az oy alan parti oldu. Hak ve Adalet Partisi'ni 9 bin 111 oyla Yurt Partisi, 13 bin 497 oyla Komünist  Parti, 17 bin 307 oyla Millet Partisi izledi. 

	 

	 5 AK PARTİ 1 CHP 
	  

	AK Parti yüzde 58.42 oranında aldığı oyla Malatya 'da 5 milletvekili çıkardı. CHP ise yüzde 16.61 oranındaki oyla 1 vekil çıkardı. MHP ise yüzde 11.36 oranında oy almasına karşın Malatya'da vekil çıkaramamıştı. 

	 KESİN OLMAYAN SONUÇLAR  AYNIYDI 
	  

	 AK Parti : Yüzde 40.87 ( 258 VEKİL ) 

	 CHP:  Yüzde 24.95 ( 132 VEKİL ) 

	 MHP:  Yüzde 16.29 ( 80 VEKİL ) 

	 HDP:  Yüzde 13.12 ( 80 VEKİL ) 

	 BUNDAN SONRA TAKVİM NASIL İŞLEYECEK? 
	   

	7 Haziran seçimlerinin ardından Meclis  takvimi nasıl işleyecek? TBMM  Genel Kurulu, milletvekili yemin töreni için 23 Haziran günü toplanacak. 27 ya da 28 Haziran günleri TBMM Başkanı ve Başkanlık Divanı için adaylık başvuruları yapılacak. TBMM Başkanı da 29 Haziran-3 Temmuz tarihleri arasında seçilecek. İşte tarihi takvimin detayları: Meclis, 7 Haziran Pazar günü yapılan milletvekili genel seçiminin ardından yeni bir mesai takvimine girdi. Mazbatasını alan milletvekilleri, Meclis'e gelerek kaydını yaptırabilecek. 

	 MECLİS BAYKAL BAŞKANLIĞI'NDA TOPLANACAK  
	  

	TBMM'nin en yaşlı üyesi olarak CHP Antalya  Milletvekili Deniz Baykal  başkanlığında toplanacak Genel Kurul'da milletvekilleri, seçim çevresi, soyadı ve adlarının alfabe sırasına göre ant içecek. Ant içme töreninde bulunmayan milletvekilleri, katıldıkları ilk birleşimin başında yemin edecek. Genel Kurul'da, en genç milletvekilleri de geçici olarak Katip Üyelik yapacak. 

	 TBMM BAŞKANLIĞI İÇİN BAŞVURULAR ALINACAK  
	  

	Yemin töreninin ardından, TBMM'nin 26. Başkanı'nın seçimi için takvim de işlemeye başlayacak. Meclis'in toplandığı ilk birleşimde, TBMM Başkanlığı için adaylık başvuruları alınacak. Milletvekili yemin töreninden sonra, ilk 5 gün içinde TBMM Başkanı ve Başkanlık Divanı için adaylık başvuruları yapılacak, ikinci 5 günlük sürede de seçimler gerçekleştirilecek. 

	 SEÇİMLER YAPILACAK  
	  

	Buna göre, 27 ya da 28 Haziran günleri başvurular sona erecek. Bu tarihten itibaren 5 gün içinde de TBMM Başkanlığı seçimleri yapılacak. Öngörülen beş günlük sürenin birinci günü, adaylık süresinin bittiği günden sonraki ilk gün. Ancak ilk gün seçime başlanması gerektiğine dair bir hüküm yok. TBMM Başkanlığı seçimi, 5 gün içerisinde bitirilmesi şartıyla herhangi bir gün yapılabilecek. Buna göre, Meclis Başkanı, 29 Haziran-3 Temmuz tarihleri arasında seçilecek. 

	 İLK İKİ OYLAMADA 367   

	Meclis Başkanlığı seçimi gizli oyla yapılacak. İlk iki oylamada üye tam sayısının üçte iki (367), üçüncü oylamada üye tam sayısının salt çoğunluğu (276) aranacak. Üçüncü oylamada salt çoğunluk sağlanamazsa, bu oylamada en çok oyu alan 2 aday için dördüncü oylama  yapılacak. Dördüncü oylamada en fazla oy alan üye, başkan seçilecek. 

	 UZLAŞMAYLA SEÇİLECEK   

	Buna göre, 25. Dönem'de Parlamento 'da temsil edilecek dört partiden; Ak Parti, CHP, MHP ve HDP'den hiç biri 276 milletvekiline sahip olmadığı için TBMM Başkanı uzlaşmayla seçilecek. İlk turda siyasi partilerin kendi adaylarına oy vereceği varsayıldığında, Meclis Başkanı'nın üçüncü ya da dördüncü turda seçilmesi bekleniyor. 

	TBMM Başkanı'nın seçildiği gün Genel Kurul'da, Cumhurbaşkanlığının, Bakanlar Kurulu 'nun istifasının kabul edildiğine ve yeni Hükümet kuruluncaya kadar göreve devamına ilişkin tezkeresi ile Cumhurbaşkanlığı'nın Bakanlar Kurulu'nun yeniden kurulması için görevlendirmesine ilişkin tezkeresi okunacak. Meclis Başkanı seçiminden sonra Başkanlık Divanı oluşacak. Başkanlık Divanı için siyasi partiler, temsilleri oranında Başkanlık Divanı üyesi belirleyerek başkanlığa bildirecek. Partilerin belirlediği bu adaylar, daha sonra Genel Kurul'un onayına sunulacak. 

	 KOALİSYON KURULMAZSA ERKEN SEÇİM  TARİHİ 8 KASIM PAZAR 
	  

	Olası koalisyon senaryolarından bir sonuç elde edilemezse Cumhurbaşkanı, Meclis Başkanı ile görüşerek  erken seçim kararı alıyor. Bu senaryoya göre erken seçimin tarihi ise 8 Kasım Pazar. 
  
 
