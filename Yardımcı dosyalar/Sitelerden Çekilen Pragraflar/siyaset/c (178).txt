
	30 Mart Mahalli İdareler Genel Seçimlerinde ikinci defa Datça Belediye Başkanı seçilen CHP’li Şener Tokcan, işlerinin yoğunluğu, ailesine yeterince vakit ayıramadığı, Muğla’nın büyükşehir belediyesi olması nedeniyle yetkilerinin iyice kısılması ve hizmet yapamaz hale geldiğini gerekçe göstererek görevini bırakma kararı aldı. 

	Başkan Tokcan, yaptığı açıklamada, “İkinci dönemimi yaşadığım ve canımdan çok sevdiğim ilçeme hizmet etmek için geldiğim görevimde elimden geldiği kadar vatandaşlarıma hizmet etmeyi kendime görev edindim. Ancak ilimizin büyükşehir belediyesi olması nedeniyle elimizdeki olanakların çoğu büyükşehir belediyesine devredildi. Bu sebepten dolayı ilçemizle ilgili en ufak bir kararı alamaz hale geldik. Fakat ilçe halkı bizden hizmet bekliyor, biz yapamıyoruz. Bunun sorumlusu olarak vatandaşlarımız haklı olarak bizi sorumlu tutuyor. Yetki verilmediği için hizmet yapamıyoruz. Bu böyle devam edemez, etmemelidir” dedi. 

	 “GENEL MERKEZİN HABERİ VAR”  
	Görevi bırakma kararıyla ilgili olarak CHP Genel Merkezini bilgilendirdiğini kaydeden Başkan Tokcan, şöyle konuştu: “Teşkilatlardan Sorumlu Genel Başkan Yardımcısı Veli Ağbaba’yı konu hakkında bilgilendirdim. Genel Başkanımızla görüşme fırsatım olmadı. Çünkü koalisyon çalışmalarının yoğunluğu nedeniyle kendisi çok yoğun çalışıyor ancak en kısa zamanda kendisiyle görüşeceğim” 
	1 Temmuz’da görevde olmayacağını kaydeden Tokcan, “İstifa dilekçem Kaymakamlık tarafından Muğla Valiliğine gönderildikten sonra 10 gün içerisinde yerime geçecek kişi belli olacak. Umarım Datçamız daha iyi yerlere gelecektir. İstifa etmiş olsam da, her zaman burada vatandaşlarımın yanında olacağım” şeklinde konuştu.  

	 MEHMET ÖLMEZ  
	  
