 
							
                      	 Türkiye Bilimsel ve Teknolojik Araştırma Kurumu (TÜBİTAK) Marmara Araştırma Merkezi (MAM) Yeniköy Elektrik Üretim AŞ'nin (YEAŞ) talebiyle Yeniköy ve Yatağan Termik Santrallerinde kullanılmak üzere 92 üçüncü kademe buhar türbin kanadı üretti. Kanatlar, Yeniköy Termik Santrali'nde düzenlenen törenle teslim edildi.  TÜBİTAK MAM Başkan Yardımcısı Doç. Dr. Murat Makaracı, gazetecilere yaptığı açıklamada, projenin Türkiye'de bir ilk olduğunu, TÜBİTAK ve paydaşlarının, YEAŞ'ın talebiyle ciddi bir araştırma sürecine girdiğini söyledi.  İthal edilen buhar türbin kanatlarını Türkiye'de üretmeyi başardıklarını kaydeden Makaracı, çalışmanın yaklaşık 2 yıl sürdüğünü belirterek, emeği geçenlere teşekkür etti.  TÜBİTAK MAM Malzeme Enstitüsü Kritik Metalik Malzemeler Grup Lideri Doç. Dr. Havva Kazdal Zeytin, proje sayesinde Türkiye'nin yakın gelecekte kendi motorlarını üretebileceğine dikkati çekerek, "Ürettiğimiz teknoloji , uçak ve otomobil motorlarının altyapısı sayılabilir" dedi.  Türbin kanatlarının malzeme ve altyapı yönünden Türkiye'de yapılamayacağı yönünde algılar bulunduğuna işaret eden Zeytin, projede TÜBİTAK'ın bilgi birikimiyle Omtaş Çelik AŞ, CNK Havacılık ve Termoindüksiyon firmalarının teknolojisinin kullanıldığını belirterek, "Maliyeti de yurt dışının yarısı oldu" diye konuştu.  YEAŞ Genel Müdür Yardımcısı Serdar Toprak, Türkiye'de yerli teknoloji kullanan ilk termik santral olduklarını bildirdi. Santrallerinde yerli teknolojiyle enerji üretimi çalışmalarına 2011 yılında TÜBİTAK ile başladıklarını belirten Toprak, "Kısa sürede elimizdeki örneklerden daha iyilerini yapabileceklerini anladık. İnşallah montajdan sonra ne kadar faydalı olduklarını göreceğiz. Bu projeyle diğer santrallerde de yerli teknolojinin kullanılmasına öncülük etmiş olacağız" dedi.  Teslim töreninin ardından buhar türbin kanatları sisteme entegre edildi. 
						
							