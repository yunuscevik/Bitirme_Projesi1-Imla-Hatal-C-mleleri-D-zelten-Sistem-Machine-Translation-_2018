 
							
							
						
						
						 Alaşehir ilçesindeki dünyaca ünlü Sultaniye üzümlerinin 2014 yılı ihracat rakamları sevindirdi. Türkiye'nin üzüm ambarı Alaşehir'de, yaş üzüm ihracatında geçen yıla göre yüzde 29 oranında bir artış yaşandı. 2013 yılında yaklaşık 178 buçuk milyon kilogram olan ihracat, bu yıl yaklaşık 251 milyon kilogram olarak gerçekleşti. Üzüm ihracatından ise 280 milyon dolar  gelir sağlandı.   EN ÇOK İHRACAT RUSYA 'YA  Üzümlerin yaklaşık 170 milyon kilogramı Rusya'ya ihraç edilirken, 81 milyon kilogramı ise Avrupa ülkelerine yapıldı. 2013 yılında en çok yaş üzüm ihraç edilirken, üzümü 35 bin tonla kiraz, 30 bin tonla nar ve 16 buçuk bin tonla çekirdeksiz kuru üzüm ve diğer ürünler izledi.   Alaşehir Gıda Tarım ve Hayvancılık Müdürü Tarık Memiş, ihracat rakamlarının arttığına dikkat çekti. Memiş, "2013 yılında Alaşehir Gümrüğünden vasıtasıyla 306 bin ton çeşitli kalemlerde oluşan tarım ürünü ihraç edildi. 2014 yılında ise başta yaş üzüm olmak üzere ihracat rakamları arttı.Bu yıl geçen yıla oranla üzümde yüzde 29 gibi bir artış yaşandı. Kirazda yaşanan don olayından dolayı çok az bir miktarda düşme olmasına rağmen tüm ürünlerdeki ihracat rakamları üreticileri mutlu ederken, ülkemize de olumlu yönde bir katkı sağlamıştır" dedi.   "İHRACATTA OLUMSUZLUK YAŞANMIYOR"  Tarık Memiş, üreticiler, sivil toplum örgütleri ve firmaların zirai kurumlar tarafından düzenlenen seminerlerle eğitildiğini ifade ederek, sözlerini şöyle sürdürdü: "Ürününü nasıl yetiştireceğini, hangi zamanda hangi ilacı kullanacağını, hasat zamanını, kalıntı sorunlarını seminerlerde öğrenebiliyor. Üreteceği ürünü yaş ya da kuru üretim yapacağına karar verebiliyor. Eğitimlerden geçen üreticilerimiz atalarından, babalarından kalma tarım uygulamaları yerine, teknolojik ve alıcıların istekleri doğrultusunda, sağlıklı, kaliteli ve güvenli ürün yetiştirebiliyorlar. Bunun sonucu ihracatta geçmiş yıllarda yaşanan olumsuzluklar yaşanmıyor."   
							
						
							
						
						
							