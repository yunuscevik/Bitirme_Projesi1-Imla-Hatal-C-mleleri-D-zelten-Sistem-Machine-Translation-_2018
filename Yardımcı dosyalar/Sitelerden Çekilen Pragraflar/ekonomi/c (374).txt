

  
    
      
       
     
	Devlet Hava Meydanları İşletmesi (DHMİ) Genel Müdürlüğü, 2015 yılı Mayıs ayına ait havayolu yolcu  ve uçak  istatistiklerini açıkladı. Buna göre, Mayıs’ta havalimanlarına iniş kalkış yapan uçak trafiği, geçen yılın aynı ayına göre, iç hatlarda yüzde  15,6 artışla 76 bin 222, dış hatlarda ise yüzde 1,5’lik artışla 56 bin 983 oldu. 

	Mayıs’ta 31 bin 48 üstgeçiş (overflight) trafiği ile birlikte toplam 164 bin 253 uçağa hizmet verildi. Böylece hizmet verilen uçak trafiğinde yüzde 9,1 artış gerçekleşti. Mayısta iç hat yolcu trafiği yüzde 18,3 artışla 8 milyon 526 bin 652, dış hat yolcu trafiği ise yüzde 2,3 artışla 8 milyon 4 bin 489 oldu. 

	Direkt transit dahil toplam yolcu trafiği yüzde 10 artışla 16 milyon 531 bin 141’e ulaştı. Söz konusu ayda iç hatlarda yüzde 12,8, dış hatlarda da yüzde 4,3 artışla toplam 270 bin 221 ton yük (kargo+posta+bagaj) taşımacılığı yapıldı. 

	 Yeni havalimanları hareketli  

	22 Mayıs’ta hizmete giren Ordu-Giresun Havalimanı, açılışından itibaren 5 bin 741 yolcuya hizmet sundu. Hakkari  Yüksekova  Havalimanınında ise hizmete girdiği 26 Mayıs’tan bugüne kadar bin 459 yolcu trafiği gerçekleşti. 

	Mayıs ayında İstanbul  Atatürk  ve Sabiha Gökçen  ile Ankara  Esenboğa havalimanlarında iç ve dış hat yolcu sayısında çift haneli büyüme yaşandı. İstanbul Atatürk Havalimanı  iç hatlarda yüzde 13, dış hatlarda yüzde 12, İstanbul Sabiha Gökçen Havalimanı  iç hatlarda yüzde 27, dış hatlarda yüzde 15, Ankara Esenboğa Havalimanı  iç hatlarda yüzde 14, dış hatlarda yüzde 10 büyüme görüldü. 

	Geçen yılın ilk 5 ayına göre, bu yılın aynı döneminde hizmet verilen toplam uçak trafiği (üstgeçişler dahil) yüzde 8,1 artışla 664 bin 663, toplam yolcu trafiği (direkt transit dahil) yüzde 7,9 artışla 63 milyon 570 bin 641, yük (kargo+posta+bagaj) trafiği ise yüzde 4,4 artışla bir milyon 83 bin 481 tona ulaştı. 

	 AA 
	  
  
 
