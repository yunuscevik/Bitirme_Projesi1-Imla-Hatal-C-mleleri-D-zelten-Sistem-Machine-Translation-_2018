 
							
							
												
						  Spot kredi:   Spot kredide işletme, baştan belirlenen vade için, belirli miktarda parayı çeker ve vade sonunda anapara ve faizi bir defada öder. Ödenecek faiz kredinin kullandırıldığı tarihteki piyasa koşullarına göre belirlenir ve kredinin ömrü boyunca değişmez. İşletme finansal ihtiyacının karşılığını alacağı ve kredi geri ödemesini yapacağı tarihi önceden netleştirdiyse spot kredi kullanması faiz dalgalanmalarından etkilenmemek adına daha uygun olacaktır. Çünkü ödenecek faiz  kredi kullandırımında belirlidir. İşletme ödeyeceği faizi krediyi çektiğinde bildiğinden nakit yönetiminde kolaylık sağlar. Örneğin, bir ürünü üretmek için sipariş aldınız. Müşterinize de ödeme için belirli bir vade tanıdınız. Hammadde satın almak, işçilik ücretlerini ödemek vb. için nakde ihtiyacınız var. Bu durumda spot kredi kullanmanız daha uygundur, çünkü siparişi ne zaman teslim edeceğinizi ve tahsilatı ne zaman yapacağınızı bilirsiniz.    İskonto (iştira) kredisi:   Vadesi gelmemiş müşteri senet veya çeklerinin, yazılı değeri üzerinden vadeye kadarki faiz ve diğer masraflar düşülerek ödenmesidir. Müşteri senet veya çeki ödemezse, banka çek veya senedin tutarını firmadan tahsil eder. Bu finansman kaynağına başvuran işletme senet veya çekin vadesini beklemeden, belirli bir maliyet karşılığında nakit elde etmiş olur. Senet ve çek portföyü yüksek hacimli olan ve nakit döngüsü yoğun işletmeler, kısa vadeli nakit ihtiyaçlarını gidermek için kullanabilir. Şirket faiz ve vergilerini peşin ödediğinden, özellikle yıl sonlarında ileri vadeli çek ve senetlerin iskonto ettirilmesi şirkete vergi açısından avantaj sağlar.   Döviz kredisi:   İhracat faaliyetlerinde bulunan Türkiyede yerleşik firmalara TCMB sermaye hareketleri talimatı çerçevesinde verilen ve taahhüt mecburiyeti yaratan kredilerdir.Döviz cinsi geliri veya varlığı olmayan işletmelerin döviz kredisi veya dövize endeskli kredi kullanması risklidir. Çünkü kurlar yükseldiğinde işletmenin borcunun TL karşılığı artar ve bunu telafi edecek döviz cinsi gelir ve varlığı da olmadığından işletme sıkıntıya düşer. İhracata yönelik üretilen malların hammadde, işçilik vs. ihtiyaçları veya imalatçı-ihracatçıların ve ihracatçıların ihracata hazırlık aşamasındaki finansman ihtiyaçlarını karşılamak için kullanılabilir.   Dövize Endeksli Kredi:   Döviz Kredisi kullanamayan ancak dövize endeksli ve/veya döviz cinsinden gelir elde etme kapasitesi olan firmalara, her türlü ticari faaliyetlerinin finansmanı amacıyla kullandırılan kredilerdir.Dövize Endeksli Krediler, bir firma lehine tespit edilen kredinin belli bir döviz cinsine endekslenerek, firmalara bu limit dahilinde ödeme tarihindeki banka döviz alış kurları üzerinden TL olarak ödendiği kredilerdir. Faiz tahakkuk dönemlerinde, krediye tahakkuk edecek faiz ve kur farklarının toplamı üzerinden yürürlükteki oranlara göre KKDF ve BSMV kesintisi yapılır. Döviz kurlarındaki artışın, TL faizlerinin altında kalacağının öngörüldüğü dönemlerde kullanılması uygundur.   Teminat mektubu:   Bankaların, yurt içinde ya da dışında bulunan gerçek veya tüzel kişiler lehine, bir malın teslimi, bir işin yapılması veya bir borcun ödenmesi gibi konularda muhatap kuruluşlara veya kişilere hitaben verdikleri, söz konusu yüklenimin yerine getirilmemesi halinde, ilk yazılı talepte mektup tutarının kayıtsız şartsız ödenmesi taahhüdünü içeren garanti sözleşmesi niteliğindeki belgelerdir. İşin mahiyetine göre süreli ya da süresiz olarak düzenlenebilir. Yerinde ve doğru şekilde kullanıldığı takdirde garanti mektupları hem alanın hem de verenin ticari beklentilerinin karşılanmasına yönelik en güvenli sözleşme şekillerinden biridir. 							
						
							
						
						
							