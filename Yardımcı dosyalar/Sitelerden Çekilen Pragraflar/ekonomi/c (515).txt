 RADİKAL- Konut satışlarında yılın ilk aylarında görülen hızlı artış, mayıs ayında yavaşladı. Nisan ayında yarı yarıya artan toplam satışlar yüzde 19.4'e çekilirken, ikiye katlanan ipotekli konut satışlarındaki artış da yüzde 34.7 düzeyinde kaldı. 
                Türkiye 
               İstatistik Kurumu (TÜİK) Konut Satış İstatistikleri verilerine göre, Türkiye genelinde konut satışları 2015 Mayıs ayında bir önceki yılın aynı ayına göre yüzde 19.4 artarak 107 bin 888 oldu. 
Türkiye genelinde ipotekli konut satışları bir önceki yılın aynı ayına göre yüzde 34.7 artarak 40 bin 86 oldu. Toplam konut satışları içinde ipotekli satışların payı yüzde 37.2 oldu. Nisan ayında toplam konut satışları yüzde 42.7 artarken, kredili konut satışları yüzde 96.5 artışla iki katına çıkmıştı. 
 
  İKİNCİ EL KONUTLAR   
Türkiye genelinde ikinci el konut satışları bir önceki yılın aynı ayına göre yüzde 20.4 artış göstererek 58 bin 887 oldu. İkinci el konut satışlarında da İstanbul 11 bin 330 konut satışı ve yüzde 19.2 pay ile ilk sıraya yerleşti. İstanbul daki toplam konut satışları içinde ikinci el satışların payı yüzde 52.5 oldu. Ankara 7 bin 708 konut satışı ile ikinci sırada yer aldı. Ankara yı 3 bin 961 konut satışı ile İzmir izledi. 
 'SEKTÖR KRİZE GEÇ GİRİP GEÇ ÇIKTI'   
İnşaat Mühendisleri Odası (İMO) İstanbul Şube Başkanı Cemal Gökçe, konut sektörünün geç krize girip krizden geç çıktığını, satışların daha da yavaşlayacağını belirterek, "İnşaat malzemelerindeki pahalılık, üretilen konutların pahalılığı ve konut satışında ki farklılık, enflasyon, faiz ve dövizin yükselmesi talebi azaltan durumlar" dedi. Gökçe, ekonomideki yavaşlamanın konut sektöründe etkisini yeni göstermeye başladığını ifade etti. Gökçe, konut sektörünün ekonomik gelişmelerden daha yavaş etkilendiğini, geç krize girip, krizden geç çıktığını belirterek, "Çünkü bu sektörde yapılan hazırlıklar uzun vadeli. Geriye gidip öngörülere baktığımızda insanların alım yapacakları konusuna bakmak lazım. İnşaat malzemelerindeki pahalılık, üretilen konutların pahalılığı ve konut satışındaki farklılık, enflasyon, faiz ve dövizin yükselmesi talebi azaltan durumlar. Ekonomik gelişmeler geç yansıyor, birden bire ortaya çıkmıyor. Bugünün böyle olacağı çok önceden belliydi; yavaşlama devam edecek" dedi. 
 YÜKSEK FİYAT SATIŞA ENGEL  
 Gökçe, Türkiye'nin genç bir nüfusu olduğunu ve bu nüfusun da konuta ihtiyaç duyduğunu ifade ederek, "Genç nüfusun iş problemi var. Birinci halka bu. İkinci halka işi olan insanların konut sorunu. Bu insanları ipotek öncesi birikmiş bir paraları yok ve maaşları krediyi ödeyecek durumda değil. Üretilmiş olan konutların oldukça yüksek fiyatları ihtiyacı olanların almasına engel oluyor. Lüks konutların kısa vadede satılması engelleniyor" diye konuştu. 
 YABANCIYA KONUT SATIŞI ZİRVE YAPTI   
Yabancılara yapılan konut satışı mayısta geçen yılın aynı ayına göre yüzde 21,3 artış gösterdi. Geçen yıl aynı dönemde yabancılara 1.610 adet konut satılmıştı. Yabancılara yapılan konut satışlarında, Mayıs 2015'te ilk sırayı 636 konut ile İstanbulaldı. İstanbul'u sırasıyla 546 konut satışı ile Antalya, 128 konut satışı ile Bursa, 111 konut satışı ile Aydın, 104 konut satışı ile Yalova ve 90 konut satışı ile Trabzon izledi. 
        Aynı dönemde Trabzon, yüzde 125 artışla yabancılara konut satışında en fazla artışın görüldüğü kent oldu. Bu ili yüzde 36,2 artışla Muğla, yüzde 23,3 ile Aydın izledi. Mayısta bir önceki aya göre yabancılara konut satışında en fazla düşüş yüzde 30'la Sakarya'da gözlendi. Bu ili yüzde 22 düşüş ile Aydın ve yüzde 15 azalışla Ankara takip etti.      Bu yılın ocak-mayıs döneminde ise yabancılara yapılan konut satışı geçen yılın aynı ayına göre yüzde 19 artarak 8 bin 97 adet düzeyinde gerçekleşti. Geçen yıl aynı dönemde 6 bin 804 adet konut satılmıştı.      Sektör temsilcileri, yabancıların talep ettiği konutların üretilmeye başlamasının yanı sıra yabancılara yönelik projelerin sayısında gözlenen artışın satışlardaki artışı da beraberinde getirdiğini belirtiyor. 
Dolardaki yükselişin yabancılara yönelik konut satışlarının artmasında etkili olduğunu kaydeden sektör temsilcileri, bu durumun yatırım yapmayı cazip hale getirdiğini ve yabancılara yönelik konut satışlarında artış hızının devamını beklediklerini dile getiriyor. 
 DHA   