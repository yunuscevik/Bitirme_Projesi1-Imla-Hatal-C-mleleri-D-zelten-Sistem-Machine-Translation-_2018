
	Avrupa’daki enerji sektörünün masaya yatırıldığı ve sektördeki tüm yeniliklerin ilk defa ortaya çıktığı POWERGEN Enerji Fuarı’nda bu yıl EMEA (Avrupa, Ortadoğu ve Afrika) Bölgesi’nin büyük ödülünü Cengiz Enerji kazandı. 1993 yılından bu yana her yıl aralıksız olarak Avrupa başkentlerinde düzenlenen POWERGEN 2015 Fuarı bu yıl 9-11 Haziran’da Hollanda’nın başkenti Amsterdam’da gerçekleştirildi. Fuar kapsamında enerji sektörünün en iyileri de ödüllendirildi. Cengiz Enerji, bu yılın ocak ayında devreye soktuğu Samsun Doğalgaz Çevrim Santrali ile 'En Verimli Büyük Ölçekli Gaz Türbini' kategorisinde büyük ödüle layık görüldü. 
	Düzenlenen gecede Cengiz Enerji’nin ödülünü Cengiz Enerji Yönetim Kurulu Üyesi Ahmet Cengiz aldı. Cengiz, törende yaptığı konuşmada ödülü Türk mühendisleri ve işçileri adına aldığını belirterek, “Samsun santralimiz, doğal gaz çevrim santralleri arasında dünya verimlilik rekoruna sahip. Bu ödülle taçlandırdığımız santralimiz, ikinci rekoru ise en kısa sürede tamamlanmasıyla kırdı. Bize iki rekor ve bir de ödül getiren Türk mühendislerimiz ve Türk işçilerimiz adına bu ödülü almaktan mutluluk duyuyorum” dedi. 

	Santralin kükürtdioksit, karbonmonoksit ve toz salınımında sıfır (0) değerlere sahip çevre dostu teknoloji ile kurulduğunu da söyleyen Ahmet Cengiz, “Santralimiz verimlilikte ise yüzde 61 ile dünya rekorunu elinde bulunduruyor. Sözleşme tarihinden itibaren 23 ay gibi kısa sürede tamamlanarak en kısa sürede tamamlanma rekoru da kırdı” açıklamasını yaptı. 

	Enerji alanında en son teknolojilerin tanıtıldığı ve sektörün dev oyuncularının yer aldığı fuar kapsamında düzenlenen konferanslarda, esnek üretim modelleri, akıllı enerji sistemleri, enerji depolama, temiz kömür teknolojileri, kentsel enerji entegrasyonu, yenilenebilir enerji, tesisleri modernize etme ve modern işletme konuları masaya yatırıldı. 
	  
