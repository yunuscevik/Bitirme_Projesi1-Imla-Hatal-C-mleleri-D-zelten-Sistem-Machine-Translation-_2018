
	Son 5 yıldır üretimden satışa, ihracattan ürün yelpazesine kadar her alanda istikrarlı bir büyüme kaydeden Marmarabirlik, İstanbul Sanayi Odası’nın (İSO) 500 Büyük Sanayi Kuruluşu araştırmasının sonuçlarına göre, 2014 yılında da yükselişini sürdürdü. Marmarabirlik, Tüpraş, Ford Otosan ve Oyak Renault gibi devlerin yarıştığı listede, karlılıkta 37 milyon TL ile 192, öz kaynakta 243 milyon TL ile 193. sırada yer alırken, üretimden satışlarda ise 254 milyon TL ile bir önceki yıla göre 15 basamak yükselerek 418. oldu. Sofralık zeytin sektörünün lideri Marmarabirlik, 2014 yılında öz kaynak, karlılık sıralaması ve satış karlılığı ile ISO 500 listesindeki gıda firmaları ortalamasını da geride bıraktı. 

	Marmarabirlik Yönetim Kurulu Başkanı Hidamet Asa, Marmarabirlik’in Türkiye’nin en büyük sanayi kuruluşlarından oluşan ISO 500 listesinde yer almasının gurur verici olduğunu belirterek, “Marmarabirlik, 2014 yılında bir önceki yıla göre ciro bazında yüzde 17’lik artışla 15 sıra birden yükselerek 433. sıradan 418. sıraya yerleşmiştir. 32 bin ortağının güç birliğiyle her yıl daha fazla büyüyen Marmarabirlik’in elde ettiği bu başarı, ortaklarımız ve kooperatiflerimiz için gurur kaynağıdır” dedi. 

	 HEDEF 310 MİLYON TL CİRO  
	Asa, 2014 yılında toplam 36 bin 200 ton ürün satışı ile Marmarabirlik’in kurulduğu günden bu yana en yüksek satış miktarına ulaşıldığını vurgulayarak, 2009 yılı sonunda 111 milyon TL olan öz kaynakların 2014 yılı sonu itibariyle 245 milyon TL’ye yükseldiğini, 2009’da 185 milyon lira olan aktif büyüklüğün 2014 yılı sonunda 333 milyona ulaştığını, satıştan net cironun da 2009 yılı sonunda 144 milyon TL iken, 2014 sonunda 264,2 milyona yükseldiğini vurguladı. Artan satışlar doğrultusunda Marmarabirlik entegre tesislerinde haftada bin, ayda 4 bin ton üretim ve dolayısıyla 4 bin ton da satış gerçekleştirildiğini ifade eden Asa, 2015 yılında 40 bin ton ürün satışı ile 310 milyon TL net ciroya ulaşmayı hedeflediklerini söyledi. 

	 SATIŞ KARLILIĞINDA AÇIK ARA FARK  
	Asa, Marmarabirlik’in bu rakamlarla ISO 500 listesindeki diğer gıda firmalarını satış karlılığı ve öz kaynak karlılığı yönünden geride bıraktığına da işaret ederek, şöyle devam etti: 
	“ISO 500 listesindeki gıda firmalarının ortalama satış karlılığı oranı yüzde 3,3 olurken, Marmarabirlik’in satış karlılığı yüzde 14,6 olmuştur. Gıda firmalarının ortalama öz kaynak karlılığı yüzde 14,5, Marmarabirlik’in öz kaynak karlılığı ise yüzde 15,2 olarak gerçekleşmiştir. Marmarabirlik, 2014 yılında öz kaynak sıralamasında bir önceki yıla göre 39 basamak birden yükselerek 193. sıraya yerleşmiş, karlılık sıralamasında da önceki yıla göre 14 basamak yükselerek 192. olmuştur. Rakamlar bize Marmarabirlik’in sektördeki başarısını bir kez daha göstermektedir ki 32 bin ortağının birlik ve beraberliğinden gücünü alan ve sürdürülebilir bir yapıya kavuşan Marmarabirlik, kazandığı başarılarla her zaman ortaklarının yanında olmaya devam edecektir.”  

	 SÜLEYMAN AYDIN  
	  
