 
							
							
						
						
						 Tüm dünyada olduğu gibi Türkiye'de de otomobillere olan talep artışı, bir yandan yakıt tüketimini artırırken diğer yandan çevre kirliliğine neden oluyor. Özellikle içten yanmalı motorlarda görülen bu sorunlara çözüm arayışları sürerken, otomotiv sektörü gün geçtikçe yatırımlarını elektrikli ve hibrit araçlara yönlendiriyor.  Bu sorunları ve söz konusu yönelişi dikkate alan TÜBİTAK, bugüne kadar otomotiv alanında bir çok çağrı programı açtı. TÜBİTAK, şimdi de sektörü 3 alanda daha desteklemeye hazırlanıyor.  Bu kapsamdaki çalışmalarını tamamlayan TÜBİTAK, içten yanmalı motorlara sahip araçların performansını artıracak, elektrikli ve hibrit araçların pil teknolojilerini geliştirecek ve bu araçlarda emisyonun azaltılmasını sağlayacak sistemleri üretecek mucitlere 2,5 milyon liraya kadar destek verecek.   Destek miktarları   Sonuç odaklı ve izlenebilir hedefleri olan projeler, TÜBİTAK Araştırma Destek Programları Başkanlığı (ARDEB) tarafından desteklenecek.  "1003-Öncelikli Alanlar Ar-Ge Projeleri Destek Programı" ile küçük ölçekli projeler için 500 bin lira, orta ölçekli projeler için 1 milyon lira, büyük ölçekli projeler için ise 2 milyon 500 bin liraya kadar destek sağlanacak.  Program kapsamında yapılacak proje başvuruları için iki aşamalı başvuru sistemi uygulanacak ve tüm çağrılar için ilk aşama başvuruları en geç 19 Eylül 2014 tarihine kadar yapılabilecek.   "Hibrit Elektrikli Araçlara Özel İçten Yanmalı Motor Tasarımı Çağrısı"    TÜBİTAK, Hibrit Elektrikli Araçlara Özel İçten Yanmalı Motor Tasarımı Çağrısı ile hibrit elektrikli araçlarda kullanıma uygun, yüksek performanslı ve düşük emisyonlu içten yanmalı motorların geliştirilmesine yönelik bilgi ve teknoloji  üretilmesini bekliyor.  Çağrı kapsamında sunulacak proje önerilerinin hem katma değeri yüksek, yaratıcı ve yenilikçi olması hem de endüstriyel uygulama projelerine temel teşkil edecek veya teknolojik uygulama projelerine girdi sağlayacak teknolojik ürün/bilgi üretmeye yönelik olması hedefleniyor.   "İçten Yanmalı Motorların Geliştirilmesi Çağrısı"   Bu çağrı ile içten yanmalı motorların performansının artırılmasına ve emisyonun azaltılmasına yönelik özgün/yeni yöntemlerin geliştirilmesi bekleniyor.  TÜBİTAK, İçten Yanmalı Motorların Geliştirilmesi Çağrısı ile ayrıca, sıkıştırma oranının arttırılması, turbo ve kompresör uygulamaları, enjeksiyon sistemleri gibi teknolojilerin geliştirilmesini hedefliyor. Yazılım destekli özgün/yeni motor ve aksesuarları modelleme, simülasyon ve analiz çalışmaları da bu çağrının hedefleri arasında.   "Elektrikli Araçlar İçin Altyapı Teknolojileri Çağrısı"   Bu çağrıda da elektrikli araçlara yönelik altyapı teknolojilerinin geliştirilmesi bekleniyor. Çağrı ile bu teknolojilerle ilgili özgün ve yenilikçi çözümler geliştirilmesi ve ilgili teknoloji alanlarına katkıda bulunulması da isteniyor.  
							
						
							
						
						
							