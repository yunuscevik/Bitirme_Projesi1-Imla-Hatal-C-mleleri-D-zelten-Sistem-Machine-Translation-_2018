 
							
							
						
						
						 Sultandağı'nın birton eriği, bu pazarlara Irak 'ın Zaho bölgesinden dağıtılıyor.  İlçede meyvecilik alanında faaliyet gösteren bir firmanın sahibi Halis İpek, yaptığı açıklamada, Sultandağı'nın kiraz ve vişne üretiminde Türkiye'nin en önemli merkezlerinden biri olduğunu söyledi.  Çiftçilerin kiraz ve vişnenin yanı sıra elma ve erik üretimiyle uğraştığını belirten İpek, bu meyvelerin ilçe ekonomisinin lokomotifi olduğunu anlattı.  Miktarı az da olsa "birton eriği"nin Türkiye'de en fazla yetiştirildiği bölgenin Sultandağı olduğu bilgisini veren İpek, şöyle konuştu:  "İlçemizde geçen yıl 8 bin ton civarında olan erik üretiminin bu yıl 4 bin tonda kalacağını tahmin ediyoruz. Mürdüm ya da ton eriği de denilen birton eriği, son yıllarda Irak pazarının açılmasıyla çiftçisine kazandırmaya başladı. Kilogram bazında geçen yıl 40 kuruş, önceki yıl ise sadece 12 kuruştan aldığımız ürünün fiyatı bu yıl 95 kuruşa yükseldi. Çiftçi biraz kazanmaya başladı. Önceden çiftçiler ya ağacından bırakırdı ya da çöp gibi dökerdi. Çiftçi, bu yıl kirazdan kazanmadığını birton eriğinden aldı."    İhracat yolculuğunda kilit nokta Zaho   İpek, eriğin Irak başta olmak üzere Mısır, Ürdün, Suriye gibi Ortadoğu  ve Kuzey Afrika ülkelerine gönderildiğini dile getirdi.  Eriğin ihracat yolculuğunda en önemli noktanın Irak'ta bulunduğunu vurgulayan İpek, şunları kaydetti:  "Sultandağı'ndan Irak'ın Zaho bölgesine gönderiyoruz. Burası adeta bir pazar gibi. Buradan da alıcılar diğer ülkelere gönderiyor. Mısır, Ürdün, Kuveyt'e Zaho'dan götürüyorlar. ABD 'nin baskısıyla Irak Şam İslam Devleti (IŞİD) militanları çekilince ihracatın yolu biraz rahatladı. 20 gün önce iki tırı zor gönderdik. Bu hafta 20 tır erik gönderdik. Bir tır 25 ton alıyor. Bu yıl buralardan sadece Zaho'ya bin tonun üzerinde erik gider."  Halis İpek, birton türü eriğin, sofralık olmasından ziyade kışın tüketilmek üzere kurutmalık değerlendirildiğini bildirdi.  Kış aylarında meyve suyu olarak tüketimin de bu erikten sağlandığını söyleyen İpek, "Bu üründen dekarda 5-6 ton alınabiliyor. 20 yıldır çiftçisine acı çektiren erik, bu sene iç ve dış piyasalardaki taleple yüzleri güldürüyor" ifadesini kullandı.  
							
						
							
						
						
							