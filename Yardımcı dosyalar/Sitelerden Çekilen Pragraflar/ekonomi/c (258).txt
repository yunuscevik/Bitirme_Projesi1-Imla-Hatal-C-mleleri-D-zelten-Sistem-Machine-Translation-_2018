 
							
							
						
						
						 Murat Tosun Akademi'nin sahibi ileri sürüş teknikleri uzmanı Murat Tosun, geçtiğimiz günlerde İzmit Körfez Pistinde Kosifler Oto BMW kullanıcılarına verdiği eğitimde yağışlı havada araç kullanılırken dikkat edilmesi gereken noktaları şöyle anlattı:      Direksiyon ayarı ve oturma pozisyonuna dikkat edin. Özellikle soğuk havalarda kullanıcıların kalın kıyafetlerle araç kullanması nedeniyle hareket kabiliyeti ve buna bağlı olarak görüş açıları azalır.    Görüş açılarınızı iyileştirmek için camlarda buğu olmamasına dikkat edin. Havalandırmanın doğru kullanılması ile tüm camlarınızdaki buğuyu kısa sürede çözebilirsiniz. Günümüzde klimalı araçların neredeyse tamamında ön camlar için buğu çözme fonksiyonu sunuluyor. Bu özellik ile birkaç saniyede buğudan kurtulmak mümkün. Ayrıca yolda ilerlerken havalandırmayı da doğru kullanmalı ve iç mekanı çok sıcak yapmamalısınız. Isınan hava yükseleceği için havalandırmayı ayaklara vermek araç içinin daha kısa sürede homojen olarak ısınmasını sağlayacaktır.     Aracınızda mutlaka üreticinin önerdiği ölçüde lastik olmalı. Yanlış jant ve lastik seçimi nedeniyle hem aracınızın yol tutuş kabiliyeti hem de fren performansı azalacaktır. Standart lastikler 7 derecenin altında etkisini yitireceği için kış lastiğini tercih etmekte fayda var. Şu an için ticari araçlarla birlikte yolcu taşıyan araçlarda zorunlu olan kış lastiği uygulaması 1 Aralık itibariyle yürürlüğe girecek.      Takip mesafesi kuru havalara göre artırmalıdır.    Direksiyon tutuşu 9:15 olarak ayarlanmalı. Doğru oturma pozisyonu kışın daha da önemli bir hal alır. Seyir halinde olası sert rüzgarlar nedeniyle aracınız şerit değiştirme eğiliminde olabilir. Bu nedenle direksiyonu iki elle ve özellikle saat 9:15 pozisyonunda tutmak olası tehlikelerden sizi koruyacaktır.      Sürüş esnasında ani şerit değişimlerinden uzak durun. Islak zeminde aracın yol tutuş karakteri değişeceği için olası ani şerit değişimleri isteği sizin yoldan çıkmanıza neden olabilir. Ayrıca sert ve ani frenlerde, fren mesafesinin uzayacağını unutmayın. Bunun yanında ani gaz ya da ani fren yapmak otomobilin tepkilerini farklılaştırır.   Su birikintilerinden mümkün olduğunca uzak durun. Aquaplanning de denilen suda kızaklama sonucu direksiyon tepkileriniz geçersiz olup aracın kontrolünü kaybedebilirsiniz. Özellikle sol şeritte biriken sulardan geçerken yüksek bir dikkat gerekir.  
							
						
							
						
						
							