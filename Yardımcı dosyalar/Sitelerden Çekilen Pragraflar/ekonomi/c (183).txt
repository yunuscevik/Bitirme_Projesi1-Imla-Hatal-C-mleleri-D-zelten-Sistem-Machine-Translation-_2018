 
							
							
												
						 Ramazan ayının gelmesiyle birlikte gıda piyasaları büyük bir hareketlilik kazandı. İftar ve sahur sofraları için alışverişler yapılırken, Ramazan ayının bereketi tüm sektöre yansıdı. Tarımsal üretim ile birlikte gıda ve içecek üretimi de yıldan yıla artıyor. Öyle ki, günümüzde 75 milyon vatandaşımızı ve ülkemize gelen yaklaşık 30 milyon turisti doyuracak gıdayı üretebiliyoruz. Hatta üstüne 1 milyarlık nüfusa yetecek, 12 milyar dolara varan bir ihracat gerçekleştiriyoruz. Tüketiciler gelişen sektörler sayesinde binlerce çeşitte gıda ve içecek ürününe kolaylıkla ulaşabiliyor.    GIDA SEKTÖRÜ YÜZDE 20 BÜYÜDÜ   Sektörde bu gelişmeler yaşanırken Ramazan ayı ile birlikte bazı ürünlerde satış patlamaları yaşanıyor. Türkiye Gıda ve İçecek Sanayi Dernekleri Federasyonunundan (TGDF) alınan bilgilere göre güllaç ve hurma gibi ürünlerin neredeyse tamamı Ramazan ayında tüketiliyor. Ramazan ayında güllaç satışları yüzde 98, hurma satışları yüzde 99 artıyor. Ramazan Ayı ile birlikte, gıda şirketlerinin geçtiğimiz ayki satış rakamlarının yüzde 10 ila 20 arttığını ifade eden İstanbul  Gıda Toptancı Tüccarları Derneği yöneticileri de piyasadaki en büyük hareketliliğin ramazan ayından 1 hafta önce yaşandığını söyledi. Ramazan ayında da hareketlililiğin devam edeceğini söyleyen yöneticiler, bu hareketlilikte vatandaşların dışında fabrikaların, catering firmalarının, bakkalların ve marketlerin daha çok ürün almasının da büyük payı olduğunun altını çizdi.    2 MİLYARLIK KUMANYA PAZARI   Ramazan ayının bir özelliğinin de yardımlaşma ve ikramın her zamankinden daha fazla olması olduğunu ifade eden Türkiye Gıda ve İçecek Sanayi Dernekleri Federasyonu (TGDF) Başkanı Şemsi Kopuz, Her Ramazanda yüzbinlerce gıda kumanyası hazırlanıyor. Bu kumanya paketlerinde yağından şekerine, pirincinden makarnasına çeşit çeşit gıdalar bulunuyor. Buradaki ek ticaretin hacminin de geçen yıl alışveriş çekleriyle birlikte 3 milyar TL civarında gerçekleştiğini söyleyebiliriz. Son 5 yıldır  kumanya pazarının alışveriş çeklerine kaydığı bir trend yaşanıyor. Bu yıl için öngörümüz kumanya pazarında yaklaşık 2 milyar TL civarında olmasını bekliyoruz. Kumanya ve hediye çekleri de pazarda ciddi bir hareketlilik yaratıyor. Üretici, tüccar ve tüketici herkes kazanıyor diye konuştu.    Ekonomi canlanıyor    RAMAZAN ayı ile birlikte özellikle gıda ürünleri için bir talep patlaması yaşandığına dikkat çeken Şemsi Kopuz, satışları yükselen bazı ürünler hakkında bilgi verdi. Kopuz, satışları artan ürünleri şöyle sıraladı: Pastırmada yüzde 40, hazır tatlılarda yüzde 50, toz tatlılarda yüzde 70, evde işlem gören hazır tatlılarda yüzde 50, yoğurt ve süt tüketimi yüzde 30, dondurulmuş ürünler yüzde 30, bakliyat tüketimi yüzde 100, paketlenmiş işlenmiş kırmız et satışları yüzde 50, kırmızı et tüketimi yüzde 90 artıyor. Bu sayede ekonomi hareketlenmiş oluyor. Bakkaldan manava, süpermarketten küçük üreticiye kadar her kesim için bereketli, bir ay oluyor. Ekonomi canlanıyor.   Yaz ayları karpuz  tüketimini arttırdı    TÜRKİYE Ziraat Odaları Birliği TZOB verilerine göre ramazanda fiyatları düşen ürünlerin başında karpuz geliyor. Ramazanın yaz aylarına denk gelmesiyle birlikte karpuz tüketiminin de arttığına dikkat çeken yetkililer, Yeşil mercimek, kuru kayısı, kuru üzüm, kuru incir, zeytinyağı fiyatında değişim görülmedi. Markette fiyat düşüşü yüzde 40,82 oran ile en fazla karpuzda meydana geldi. Karpuzdaki fiyat düşüşünü yüzde 34,24 ile sivri biber, yüzde 10,80 ile kuru soğan, yüzde 7,64 ile domates, yüzde 6,95 ile nohut, yüzde 6,55 ile yeşil soğan, yüzde 6,33 ile kırmızı mercimek, yüzde 6,33 ile çilek, yüzde 5,59 ile salatalık,  yüzde 5,58 ile Antep fıstığı, yüzde 3,80 ile patates, yüzde 2,84 ile tavuk eti, yüzde 2,54 ile kiraz izledi ifadelerini kullandı.     Kahvaltılık  satışları artıyor    RAMAZAN ayının satışlar ciddi anlamda arttırdığını ifade eden gıda sektörü temsilcileri, Ramazan ayında satışların artmasının en büyük sebebi normal zamanda tüketmediğimiz pide, hurma gibi ürünlerin raflarda yerini alması oluyor. Kahvaltı ürünlerinin de satışları sahur dolayısıyla bir hayli artıyor. İftar sofraları daha fazla zenginleşiyor. Misafir sayıları bir hayli artıyor. Bu da satışların yükselmesine sebep oluyor. Perakendecilerin satışları Ramazan ayında ortalama yüzde 25 yükseliyor. 							
						
							
						
						
							