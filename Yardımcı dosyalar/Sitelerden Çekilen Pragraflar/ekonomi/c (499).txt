
	Bursa’nın Yenişehir ilçesinde kurulacak olan otomotiv test merkezinin yapılacağı alanda Yenişehir Belediye Başkanı Süleyman Çelik ve TSE yetkilileri ile inceleme yapan Bilim Sanayi ve Teknoloji Bakanlığı Müsteşarı Ersan Aslan, “Otomotiv test merkezi Türkiye’nin gündemine bundan 6-7 yıl önce girdi. 2011 yılında otomotiv strateji belgesine otomotiv test merkezi kurulacak diye bir eylem maddesi konuldu. 2013 yılından itibaren de hummalı bir çalışma içine girildi” dedi. 

	Müsteşar Ersan Aslan, “Şu anda gelinen noktada kamulaştırma ve projelendirme işlemleri gerçekleştiriliyor. Mühim avam projesinin hazırlanması idi. Avam projesinin ihalesi de yapıldı. Önümüzde çok kısa bir sürede 2 ay içinde proje tamamlanacak. Sonra fiili olarak bütün işler başlayacak. Fiili olarak başlaması ile birlikte bu yıl sonuna varmadan temel atmayı ümit ediyoruz. Yaptığımız değerlendirmelerde 450 kadar otomotiv ile ilgili test yurt dışında yapılıyor. Otomotiv test merkezinin devreye girmesi ile bunlar artık ülkemizde yapılacak” diye konuştu. 
	Yenişehir Belediye Başkanı Süleyman Çelik ise, “Otomotiv test merkezi ülkemizin prestij projelerinden biri. Böyle bir projenin de Yenişehir ilçemize yapılması bizleri ayrıca heyecanlandırıyor. Bu önemli projeye en başından destek veren herkese ve Bilim Sanayi ve Teknoloji Bakanlığı Müsteşarı Ersan Aslan’a teşekkür ediyorum” dedi.  

	 FATİH AK  
	  
