
	Genç Girişim ve Yönetişim Derneği (GGYD) Yönetim Kurulu Başkanı M.Nezih Allıoğlu, Meclis’e giren siyasi partilere seslenerek, “Erken seçim değil, hükümet ortaklığı istiyoruz” dedi. İş dünyasının temsilcileri olarak yenidenbir seçime gidilmesine sıcak bakmadıklarını ifade eden Allıoğlu, “Türkiye’nin daha fazla kaybedecek zamanı yok” uyarısında bulundu. Allıoğlu, 7 Haziran sonrası ortaya çıkan siyasi tablonun halkın iradesini yansıttığını ve tüm kesimlerin bu sonuca saygı göstermesi gerektiğini söyledi. Türk Milleti’nin hiçbir siyasi partiye tek başına iktidar yetkisi vermediğini belirten Allıoğlu, “Siyasi liderlere düşen de halkın iradesini Meclis’e yansıtmak, yani uzlaşarak yeni hükümeti kurmaktır” dedi. 

	 “TÜRKİYE’NİN YENİ SEÇİMLE KAYBEDECEK VAKTİ YOK”  
	Yeni süreçte siyasi partilerin diyaloga daha fazla açık olmasını ve işbirliği için daha fazla çaba göstermesini isteyen Allıoğlu, şunları söyledi: 
	“Diyalog ve işbirliği kapıları açıldığında, çözüme kavuşmayacak hiçbir mesele yoktur. Bu bakımdan bizler erken seçim değil, uzlaşı istiyoruz. Bizler iş dünyasının temsilcileri olarak ülkemizde artık gerginlik, kavga, kutuplaşma istemiyoruz. 7 Haziran seçiminin sonucunun bu şekilde değerlendirilmesini bekliyoruz. Türkiye’nin bir seçimle daha kaybedecek vakti kalmamıştır. Acil çözüm bekleyen sorunları, biran önce yaşama geçirilmesi gereken yapısal reformları vardır. Ülke gündemi artık seçim ve seçim sonrası koalisyon senaryolarıyla değil ekonomiyle, dış dünyayla meşgul olmalıdır.”   