

  
    
      
       
     
	Bursa Ticaret ve Sanayi Odası; Türkiye  Bakkallar ve Bayiler Federasyonu, Türkiye Lokantacılar, Kebapçılar, Pastacılar ve Tatlıcılar Federasyonu ile Türkiye Fırıncılar Federasyonu’na İskender Döneri ile ilgili uyarı  yazısı gönderdi. 
	 
	Yazıda Türkiye çapında İskender Döneri’nin türevleri olan isimlerle satış yapıldığına dikkat çekilerek, bunun marka  ihlaline neden olduğu belirtildi. Uyarı yazısında şu ifadeler dikkat çekti: 
	  
	HANGİ İSİMLER KULLANILAMAZ?  
	 
	“İskender Döneri’nin türevleri olan ‘İskender’, ‘İskender Kebabı’, ‘Hakiki İskender Kebabı’, ‘Bursa İskender Kebabı’, ‘İskender Kebapçısı’, ‘Kebapçı İskender’, ‘Bursa Kebapçı İskender’ isimli markaların 1996 tarihinde Türk Patent Enstitüsü  tarafından tescil edilmiş olduğu ve marka sahiplerinin izinleri alınmadan Türkiye genelinde haksız olarak kullanılmasının marka ihlaline sebep olacağı belirtilmiştir. 
	 
	 HAKLAR MARKA SAHİBİNDE 
	  
	Marka tescillerinden doğan hakların kapsamı, TPE ’nin Markaların Korunması Hakkında Kanun  Hükmünde Kararname’de düzenlenmiş olup, marka tescillerinden doğan haklar münhasıran marka sahibine ait olmaktadır. Bu kapsamda esnaf ve sanatkarların imal ettikleri ürünlerde ‘İskender Döneri’nin türevleri olan söz konusu tescilli markaların ismini kullanmamaları gerekmektedir. Esnafın idari yaptırımlarla karşı karşıya kalmamaları için bilgilendirilmeleri gerekir.” 
	  
	Erdinç ÇELİKKAN / ANKARA   
  
 
