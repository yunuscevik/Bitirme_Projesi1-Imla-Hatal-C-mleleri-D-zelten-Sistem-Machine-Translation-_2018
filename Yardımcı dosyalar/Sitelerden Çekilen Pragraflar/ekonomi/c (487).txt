
	Rize’nin gizli cennetlerinden bir tanesi olan İkizdere ilçesi, sahip olduğu doğal güzellikleri, bol su ve termal kaynakları ile Arap turistlerin ilgi odağı haline geldi. İlk kez 2008 yılında açılan termal otel ile turistler yoğun bir şekilde gelmeye başlarken, o günden bu güne ilçeye gelen Arap turist sayısı katlanarak arttı. Rize Turizm İl Müdürlüğü verilerine göre 2014 yılında Rize’ye 70 bin civarında yabancı turist geldi. Rize’yi ziyaret eden yabancı turistlerin yüzde 90’lık kısmını ise Arap turistler oluşturuyor. Rize’ye gelen Arap turistlerin uğrak yeri ise essiz güzellikleri ile göz dolduran İkizdere ilçesi. Aileleri ile İkizdere’ye gelen turistler burada; doğa yürüyüşü, cip safari, balık avcılığı, rafting, kuş gözlemi, termal sağlık hizmeti gibi turizmin bir çok dalından istifade etme imkanı buluyorlar. İkizdere’de konaklama imkanı bulan Arap turistler buradan Rize’nin yaylalarına ve göllerine de ulaşma imkanı buluyor. 

	Arap turistler yaptıkları açıklamada bölgeyi birkaç kez ziyaret ettiklerini belirterek, “İkizdere dünyanın hiçbir yerinde bulunamayacak doğal güzelliklere sahip. Her yanından dereler akıyor. Her yanı yeşilliklerle dolu. Cennet gibi. Her yıl gelmeye çalışıyoruz. Ülkemize döndüğümüzde ise burada gördüklerimizi anlatıyoruz. Bölgenin kültürü ve işletmelerin yapısı ailelerimiz ile rahatlıkla gelip burada dinlenmemize el veriyor” dediler. 
	Özellikle yaz aylarında nüfusu bin 890 olan küçük ilçede hemen hemen her yerde bir Arap ile karşılaşmak mümkün. Yıl içerisinde ilçeyi ziyaret eden turistlerin sayısı ilçe nüfusuna orantılandığında ise Arapların sayısı ilçe nüfusunun kat kat üzerine çıkıyor.  

	 GÖKTÜRK FIRAT  
	  
