
	'Business Holiday' sistemiyle iş ve tatili birleştiren Dosso Dossi Fashion Show, 32 ülkeden 5 bin alıcıyı Antalya’da bir kez daha buluşturdu. Tamamı yerli 150 firmanın yaklaşık 50 milyon dolarlık satış yaptığı 1 haftalık organizasyon, ihracatta 2015’e kan kaybıyla başlayan hazır giyim sektörüne can suyu oldu. 

	 "30 BİN KİŞİNİN EKMEK KAPISI OLDUK"  
	Dosso Dossi Fashion Show Yönetim Kurulu Başkanı Hikmet Eraslan fuarın ardından yaptığı değerlendirmede, Antalya’yı moda şehri yapma yolunda önemli bir organizasyona imza attıklarını söyledi. 10 yıl önce 11 üretici firma ve 45 alıcıyla işe başladıklarını hatırlatan Eraslan, şöyle devam etti: 

	"Bugün 150 firma ile 32 ülkeden çoğu butik sahibi 5 bin müşteriye ürün satıyoruz. Türkiye’nin en büyük fuar organizasyonuyuz. Küresel belirsizliklerin yaşandığı bir dönemde tüm riskleri üzerimize alarak üretici ile alıcı arasında güven köprüsü kuruyoruz. Hem üretici hem de alıcı için garantörüz. Bazı üretici firmalarımız sadece Dosso Dossi’de aldıkları siparişler için üretim yapıyor. 30 bin kişiye geçici istihdam imkanı sağlıyoruz. Bir haftada en az bir milyon hazır giyim ürününü satarak yaklaşık 50 milyon dolar ciroya ulaştık. Senede iki kez düzenlediğimiz Dosso Dossi’de ilave siparişlerle (RPT) yıllık 110 milyon doları yakaladık. İhracatta 2015’e kan kaybıyla başlayan Türk hazır giyim sektörüne nefes aldırdık." 

	İş ve tatili birleştiren organizasyonun dünyada benzerinin bulunmadığını ve Yargıtay tarafından özgün iş modeli olarak onaylandığını vurgulayan Eraslan, "İstanbul İkitelli’de büyük bir lojistik üssümüz var. 32 ülkeden 200’ün üzerinde şehre ürün sevkiyatı yapıyoruz. Siparişleri 3-6 hafta içinde teslim ediyoruz" dedi. 
	Her yıl yüzde 20-30 oranında büyüdüklerini vurgulayan Eraslan, katma değeri yüksek ürünlerle Türk hazır giyim sektörünün pazarlanması ve markalaşması yolunda en büyük umutlarından biri olduklarını vurguladı. 
	Eraslan, müşteri sayısının 5 yıl içinde 20 bin sınırına ulaşacağını tahmin ettiğini söyledi. 
	  
