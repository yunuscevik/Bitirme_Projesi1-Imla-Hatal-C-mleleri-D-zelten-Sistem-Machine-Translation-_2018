
	Rusya ve bağımsız devletlerden gelen turist sayısının azalması kıyı bölgelerini vurdu. Özellikle Antalya, ilk 6 ayda geçen yıla oranla yüzde 10 geriledi. Turizmciler, zararı en aza indirmek için kemer sıkıp fiyat indirimine gitti. Rusya pazarında yüzde 32’lik kaybın olduğunu belirten Türkiye Otelciler Federasyonu (TÜROFED) Başkanı Osman Ayık, Ramazan Ayı’nın iç piyasaya getireceği hareketlilikten ümitli olduklarını söyledi. 

	Türkiye Otelciler Federasyonu (TÜROFED) Başkanı Osman Ayık, seçim ve seçim sonrası yaşanan belirsizliklerin Türkiye ve Antalya turizmine olan etkilerini değerlendirdi. Seçim sürecinin birlik ve beraberlik anlayışıyla tamamlanmasının faydalı olduğunu belirten Ayık, “İç turizm açısından bakıldığında insanlar bir takım beklentiler içerisindeydi. Seçimin ardından insanların üzerinde var olan bir takım baskı ve stresler de ortadan kalkacak ve ciddi gelişmelerin olacağını bekliyoruz” dedi. 

	 “KIYI BÖLGELERİNDE CİDDİ KAYIPLAR VAR”  

	Kayıp bir yıl yaşanıyormuş gibi bir izlenimin olduğunu ifade eden Ayık, yaşanan kaybı Rusya ve bağımsız devletlerden gelen akışın yavaşlamasına bağladı. Yaşanan durumun turizmcilerin kontrolü dışında gelişen bir takım olaylardan kaynaklandığına değinen Başkan Ayık, sezonun kıyı bölgelerinde kayıpla kapanacağını belirterek sözlerini şöyle sürdürdü: 

	“Maalesef kayıp bir yıl yaşıyormuşuz gibi bir izlenim var. Özellikle kıyı bölgelerinde ciddi bir kayıp var. Bu kaybın nedenlerinden biriside Rusya Federasyonu ve bağımsız devletlerden olan turizm akışındaki yavaşlamadır. Aslında bu durum tamamen bizim dışımızda gelişen bir durum. Tamamen konjonktürel yaşanan bir takım olaylardan dolayı böyle bir kayıp var. Bu sene bu kayıpları minimize etmek için elimizden gelen her türlü çabayı harcayacağız ama muhtemelen kıyı bölgelerinde belli başlı bir kayıpla kapanacak sezon” dedi. 

	 “RAMAZAN AYINDA HAREKETLİLİK BEKLİYORUZ”  

	Pazardaki küçülmenin etkilerinin en aza indirilmesi için turizmcilerin fiyatlarda indirim yapmak zorunda kaldığını belirten TÜROFED Başkanı Osman Ayık, ancak bu şekilde bir tedbir alabileceklerini söyledi. Antalya’daki 2015 yılının ilk 6 ayında ciddi kayıpların olduğunu da ifade eden Ayık, Ramazan Ayı’nın gelmesinin ardından iç pazarda bir hareketlilik beklediklerini söyledi. 

	Alman pazarında yüzde 13’lük bir artış buna karşın Rusya pazarında ise yüzde 32’lik bir eksilmenin olduğunu da belirten Ayık sözlerini şöyle sürdürdü: 

	“Fiyat indirimleri yapılmak zorunda gibi gözüküyor. Bu saatten sonra başka türlü bir tedbir almak çok mümkün gibi gözükmüyor. Tesisine göre değişen oranlarda indirimler yapılıyor müşteri kazanılsın diye ancak hala yeterli olmadığını görüyoruz. Antalya’da ilk 6 aylık veriler açıklandı ve yaklaşık 300 bin civarı yüzde 10’luk bir kayıp var. Alman pazarında yüzde 13 artış var. Rusya’da ise yüzde 32 eksilme var. Genel toplamda Antalya bir eksi yazıyor. Türkiye genelinde bu rakamlar tam tersini gösteriyor. İstanbul artıda ve Türkiye’de bir iki puanlık artıyla devam ediyor. Ramazan ayı geldi ve iç pazarda bir hareketlilik bekliyoruz. Ramazan ayı bu yıl biraz daha geri geldi ve ister istemez iç pazarın tatil aralığı uzadı. Muhtemelen olumlu etkilerini bu sezon bekliyoruz”  

	ALPARSLAN ÇINAR - SABRİ ÇAĞLAR 
