
	Türkiye İstatistik Kurumu (TÜİK), Mayıs 2015 ‘Yurt Dışı Üretici Fiyat Endeksi’ni açıkladı. Buna göre; ülke sınırları içinde üretimi yapılarak yurt dışına ihraç edilen malların üretici fiyatlarındaki değişimi ölçen yurt dışı üretici fiyat endeksi (YD-ÜFE), 2015 yılı Mayıs ayında bir önceki aya göre yüzde 1,52 artış, bir önceki yılın Aralık ayına göre yüzde 7,64 artış, bir önceki yılın aynı ayına göre yüzde 9,46 artış ve on iki aylık ortalamalara göre yüzde 5,31 artış gösterdi. 

	Sanayinin iki sektörünün bir önceki aya göre değişimleri; madencilik ve taşocakçılığı sektöründe yüzde 0,31 düşüş, imalat sanayi sektöründe ise yüzde 1,57 artış olarak gerçekleşti. 

	Bir önceki aya göre endekslerin en fazla artış gösterdiği alt sektörler; kok ve rafine petrol ürünleri (yüzde 4,19), ağaç ve mantar ürünleri (mobilya hariç) (yüzde 3,12), motorlu kara taşıtları, römork ve yarı römork (yüzde 2,69) alt sektörleridir. Buna karşılık bilgisayarlar ile elektronik ve optik ürünler (yüzde -6,17), metal cevherleri (yüzde -1,84) ve diğer metalik olmayan mineral ürünler (yüzde -0,22) bir önceki aya göre endekslerin en fazla düşüş gösterdiği alt sektörler oldu. 

	Ana sanayi grupları sınıflamasına göre 2015 yılı Mayıs ayında en yüksek aylık artış enerji mallarında, en yüksek yıllık artış ise ara mallarında gerçekleşti.  
