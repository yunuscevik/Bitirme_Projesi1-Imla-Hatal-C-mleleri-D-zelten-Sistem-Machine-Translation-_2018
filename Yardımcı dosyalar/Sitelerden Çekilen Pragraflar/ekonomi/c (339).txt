

  
    
      
       
     
	Kayseri’de hac malzemeleri, hurma ve zemzem suyu satışı yapan işyerinin sorumlusu Orhan Diler, her ramazanda  olduğu gibi bu Ramazan  ayı öncesinde de hurma ve zemzem satışlarında bir artış olduğunu söyledi. Diler, şöyle dedi: 

	"Hurma fiyatlarında geçen yıla göre 3-5 TL tutarında bir fark var. Bu fark: dolardaki yükselmeden kaynaklandı. Genellikle  Medine’den hurma getiriyoruz. Hurmaların kilosu 25’ten başlıyor, 50 liraya kadar çıkıyor. Zemzemi 5 litresi 25,  10 litresini 45 liraya veriyoruz. Hurma ve zemzeme Ramazan’ın ilk günlerinde daha çok ilgi oluyor. Zemzem ve hurma Mekke  ve Medine’den geliyor. Bunlar, İslam ’a göre kutsal yiyecek ve içecekler olduğu için vatandaşlar, zemzem ve hurma ile oruçlarını açmak istiyorlar. Bir de hurma sağlık  için faydalı, kanser  için bile faydalıymış." 

	 "GERÇEK ZEMZEM, DONMAZ" 
	  

	Müşterilerinin bazen, plastik şişelerdekilerin gerçek zemzem olup olmadığını sorduğunu belirten Diler, "Zemzemin gerçek olup olmadığını anlamak için birkaç yöntem var. Bir de zemzem makinası çıkardılar. 1 bardak suya zemzem, bir bardağa da normal su koyduk ve bu makinede ölçtük. Zemzem suyu 580-600 miligram, normal su ise 200 miligram geliyor. Buradan gerçek olup olmadığını anlayabiliriz. Bir de zemzem suyu kış günü, soğuk havalarda ya da normal suyun donduğu bir ortamda donmaz. Normal su buz olur. Bu şekilde de zemzemle normal suyu ayırabilirler" diye konuştu. 

	 

	Bazılarının ise zemzemin artması için az miktardaki bir zemzemi, normal suyla karıştırdığını ifade eden Orhan Diler, "Zemzem, uygun ortamda, güneş  ışığı görmeyen bir yerde 1.5-2 sene durur ve hiçbir şey olmaz. Zemzemi normal suyla karıştırarak çoğaltma diye bir şey yok ama insanlar  böyle inanıyorlar. Her şeyin hası ve orijinali makbuldür" dedi. 

	Ramazan ayında Zemzem suyu ile birlikte, porselen ve metalden yapılan zemzem takımlarına da ilginin arttığı kaydedildi. Bir ibrik ve 6 küçük fincan ya da bardaktan oluşan takımlar, 10 liradan başlıyor ve yapıldığı madene ya da malzemeye göre fiyatları çok daha yüksek rakama çıkabiliyor. 

	 DHA 
	  

	  

	    
 
