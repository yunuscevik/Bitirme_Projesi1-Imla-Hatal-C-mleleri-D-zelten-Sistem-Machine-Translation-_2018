 
							
							
						
						
						 Binek araçlara kendi teknolojisi uygulayarak onları tamamen elektrikle çalışan araçlar haline getiren DMA, yeni elektrikli Toyota Corolla modellerini satış ve kiralamaya sundu. DMA Yönetim Kurulu Başkanı Önder Yol, AA muhabirine yaptığı açıklamada, yeni modelde şarj ünitelerini arabanın içerisine yerleştirdiklerini belirterek, böylece bu araçları her yerde şarj etme imkanının bulunduğunu söyledi.   "İstanbul-Ankara arasındaki elektrik maliyeti 6 lira"   Yeni modelde bir dakikalık şarjla 4,5 kilometre mesafe alınabildiğini ve aracın 90 dakika içinde tamamen şarj olabildiğini aktaran Yol, elektrikli araçla İstanbul-Ankara arasının 6 liralık bir elektrikle gidilebileceğini ifade etti.  Elektrikli araçların bu yüzyılın teknolojisi olduğuna işaret eden Yol, "Treni kaçırmamak için hiç beklemeden hızlı hareket edilmesi gerekiyor. Bunun için de teşvikler önemli. Dünyanın her tarafında elektrikli arabalara ciddi teşvikler veriliyor. Tek şartları var; orada üreteceksiniz. Türkiye'de hem vergi alınıyor hem de teşvik yok" diye konuştu.  Önder Yol, Türkiye'nin yerli bir araba  üretme isteği olduğunu, ancak bunun için değişmesi gereken bazı şeyler bulunduğunu savunarak, şunları kaydetti:     DMA Yönetim Kurulu Başkanı Önder Yol    "Devletin her kurumunda en tepeden en aşağıya kadar bu yönde ciddi bir istek var ama aksiyona geçmek biraz zor oluyor. Dünyanın hiçbir yerinde elektrikli arabada hala yedek parça veya yan sanayi oluşmuş vaziyette değil. Yedek parça ve yan sanayi kendisine gidecek yer arıyor. Bu nerede üretilirse oraya doğru bir kayış olacak. Bazı akıllı ülkeler kendilerinde üretim yaptırarak yan sanayiyi de çekmeye çalışıyor. Bu statükonun değişmesinden zarar ve yarar görecek ülkeler var. Türkiye bu statükonun değişmesinden inanılmaz yarar görecek bir ülke. Bunun değerlendirilmesi lazım.  MENZİLİ 400 KMYE ÇIKIYOR    DMA tarafından verilen bilgiye göre, yeni elektrikli modelde 37 kilovatsaat (kWh) lityum bazlı bataryalar ve 62 kilovat (kW) sürekli (85 kW maksimum) güç üretme kapasiteli bir elektrik motoru kullanıldı. 37 kilovatsaat bataryalarla donatılmış araç, tam dolu şarjda ve gerçek yol şartlarında 280 kilometrelik menzil sunarken; isteğe bağlı olarak sunulan 50 kilovatsaatlik batarya paketiyle donatılan araç ise menzilini 400 kilometrenin üzerine çıkarıyor.    Elektrikli arabaların oturması halinde Türkiye'nin dış borcu tamamen sıfırlanacak bir boyuta ulaşabilir. Türkiye'de siz bugün bin liralık otomotiv ihracatı yapmak için en az 750 liralık ithalat yapmak durumundasınız. Elektrikli araba öyle değil. Bu arabada görülen hiçbir şeyde dışa bağımlı değiliz. Her şeyi kendimiz geliştiriyoruz. Bazı parçaları yurt dışında üretiyoruz çünkü seri üretimde olması lazım. Ama bütün yazılım ve yüksek teknoloji  aksamını kendimiz dizayn edip kendimiz üretiyoruz. Bunu dünyada yapan kimse yok. Arabanın beynine sahip olan o arabaya sahiptir."  Önder Yol, seri üretime geçildiği takdirde yurt dışında üretilen parçaların da Türkiye'de üretilmesine talip olan yabancı ve Türk üreticilerin, yatırıma hazır oldukları yönünde beyanda bulunduklarını, hatta bu konuda imzalanan ön protokoller olduğunu ifade etti.     DMA, Toyota corolla modellerini kendi teknolojisi ile elektrikli araca çeviriyor.    "İleride elbise değiştirir gibi kaporta değiştireceğiz"   İkinci Otomotiv Strateji Planı toplantısına katıldıklarına anlatan Yol, bu toplantıda 2015-2018 arasında Türkiye'nin kendi markası olan elektrikli aracı yapmasına yönelik bir karar çıktığına değindi.  Elektrikli araçta üretime teşvikin yanında alıcıya verilen teşvikin de önemli olduğunu vurgulayan Yol, bu araçların sağladıkları tasarrufla çok kısa bir periyotta satın alım fiyatını amorti ettiğini söyledi.  Ürettikleri araçlarda metal metale değerek dönen bir parça bulunmadığı için eskime olmadığına dikkati çeken Yol, "Aracın kasası, içindeki malzemelerden yaklaşık 15 sene önce ölüyor. İlerisi şöyle olacak; biz şasi imal ediyoruz, her şey bu şasinin üzerinde olacak. İster önden ister arkadan çeker olarak yerleştirilebilir. Bunun üzerine istersen SUV koy, ister sedan, ister ticari araç... İleride elbise değiştirir gibi kaporta değiştireceğiz. Bu normal otomotiv üretim sistemine tamamen aykırı bir olay" ifadelerini kullandı.        
							
						
							
						
						
							