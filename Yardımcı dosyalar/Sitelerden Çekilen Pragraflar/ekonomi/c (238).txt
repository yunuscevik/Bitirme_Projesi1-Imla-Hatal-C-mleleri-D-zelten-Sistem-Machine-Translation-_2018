 
							
							
						
						
						 Anzer Balı Kooperatifi Başkanı Osman Civelek, kooperatif binasında düzenlediği basın toplantısında, bu yıl 200 üretici ile bin 500 kovanda bin kilogram bal elde ettiklerini belirtti.  Bereketli bir sezonun ardından bal sağımını tamamladıklarını ifade eden Civelek, "Balların numunelerini alarak Hacettepe Üniversitesine tahlile gönderdik. Tahlil sonuçları olumlu gelenleri etiketleyip ve mühürleyip kavanozlara koyarak 250 ve 500 gram ile 1 kilogram olarak satışa çıkaracağız. Tahlil sonuçları olumsuz gelenleri üretici arkadaşlarımıza iade edeceğiz. Bizim buradaki amacımız Anzer balını güvenli, kontrollü ve en uygun bir şekilde tüketiciye sunmaktır" dedi.   Civelek, piyasada Anzer balının bin ve bin 500 liraya alıcı bulduğunu belirterek, şöyle konuştu:  "Geçen seneki fiyatımız 680 liraydı. Bu yılki fiyatımız ise 700 lira. Cüzi bir artışla 700 liraya çıkardık. Yarım kilosu 370 lira, 250 gramı 190 lira olarak tespit edilmiştir. Sahte Anzer ballarına karşı vatandaşımızı uyarıyoruz. Etiketli ve mühürlü olmayan balları almasınlar diyoruz. Geçen yıl bizim sarkan 850 kilogram bir talebimiz var. Bu yılki üretimimiz bin kilogramdır. Eğer bunların tamamı tahlilden olumlu gelirse geçen yıl ve bu yılki siparişlerimizi karşılayacağımızı ümit ediyoruz"   Bir kilo Anzer poleni 10 kilo Anzer balına eşit    Anzer balının yanında Anzer poleni üretimi de yaptıklarını ifade eden Civelek, "Anzer poleni Anzer balından daha kıymetli. Üniversitedeki hocalarımız, Anzer poleninin Anzer balından on kat daha protein ve vitamin içerdiğini söylüyorlar. Bir kilo Anzer poleni 10 kilo Anzer balına eşittir. Bu nedenle Anzer poleni daha kıymetli bir üretimdir. Anzer poleninin Anzer balı ile karıştırılıp tüketilmesi halinde büyük bir şifa kaynağı olacağını hocalarımız söylüyor. Polenin 100 gramı 100 lira. Kilosu ise bin lira" ifadelerini kullandı.  Civelek, üreticilerden gelen balları teslim aldıklarını belirterek, "Bize emanet edilen balları burada çelik kasalarda muhafaza ediyoruz. Bu çelik kasalar bir kişiyle açılmıyor. Yönetim kurulundaki arkadaşlarımızdan ikisinde ayrı ayrı anahtarlar mevcut. İki anahtar bir araya gelince bu kasalar açılıyor. Güvenlik açısından tek kişide anahtarları bulundurmuyoruz" dedi.        
							
						
							
						
						
							