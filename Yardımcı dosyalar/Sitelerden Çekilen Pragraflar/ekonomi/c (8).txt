 
							
							
												
						 IMF  Sözcüsü Gerry Rice, bugün düzenlediği basın toplantısında, gazetecilerin Yunanistan  ile kreditörler arasında devam eden müzakerelere ilişkin sorularını yanıtladı.        Rice, taraflar arasındaki anlaşmazlıkların çözülemediğini belirterek, "Aramızda birçok ana noktada önemli farklılıklar var. Bu farklılıkların azaltılması konusunda ilerleme kaydedilmedi. Bu nedenle anlaşmadan çok uzaktayız" dedi.        IMF ekibinin müzakerelerin sürdüğü Brüksel'den ayrılarak Washington 'a döndüğünü bildiren Rice, "IMF Başkanı Christine Lagarde'ın da belirttiği gibi IMF hiçbir zaman masadan ayrılmayacak. Fakat şimdi top Yunanistan'ın sahasında" ifadesini kullandı.        Rice, ayrıca Lagarde'ın 18 Haziran'da yapılacak Euro Bölgesi Maliye Bakanları toplantısına katılacağını duyurdu.        Yunanistan'ın mevcut mali programdaki 7,2 milyar euroluk krediye ulaşabilmesi için haziran sonuna kadar kreditörleriyle anlaşması gerekiyor. Aksi halde Yunanistan'ın başta IMF borçları olmak üzere mali yükümlülüklerini yerine getiremeyerek temerrüde düşebileceği belirtiliyor.        Ülke, IMF'ye geçen hafta cuma günü geri ödenmesi gereken haziran ayının ilk borç taksitini kaynak bulamadığı gerekçesiyle ödeyememiş ve hazirandaki dört ayrı taksitin birleştirilmesini talep etmişti. Bu talebi kabul eden IMF, Yunanistan'a haziran borçlarını toplu ödemesi için 30 Haziran'a süre tanımıştı.        Yunanistan'ın haziran ayında 1,5 milyar eurosu IMF'ye, 5,2 milyar eurosu Avrupa Birliği'ne olmak üzere toplam 6,7 milyar euroluk borç ödemesi gerekiyor.    							
						
							
						
						
							