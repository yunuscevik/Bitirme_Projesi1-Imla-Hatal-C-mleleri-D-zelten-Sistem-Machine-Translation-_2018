 
							
							
						
						
						 Deloitte'tan yapılan açıklamaya göre, 2014 Otomotiv Sektörü Tüketici Araştırması'nı yayınladı. Toplamda 19 ülkede 23 bin kişiyle gerçekleştirilen araştırma Türkiye'yi de kapsıyor ve Türkiye'deki müşteri deneyimi ile nihai satın alma kararını etkileyen faktörleri masaya yatırıyor.  Türkiye'den, farklı yaş gruplarından 979 tüketicinin katıldığı araştırmaya göre, tüketicilerin yüzde 85'i gelecek 5 yıl içinde bir araç satın almak ya da kiralamak istediklerini dile getiriyor. Bu oran AB ülkelerinde ise yüzde 73'te kalıyor. Satın alma kararını en çok etkileyen ilk üç madde ise daha ucuz araçlar, yüksek yakıt verimliliği ve uygun ödeme koşulları olarak öne çıkıyor.  Bu süreçte araç almayı ya da kiralamayı hiç düşünmeyen kişilerin oranı Türkiye'de yüzde 6 iken, AB ülkelerinde yüzde 15,7'ye çıkıyor. Araç sahibi olmayan "Y Kuşağı", istekli olsalar da araç sahibi olmamalarının en önemli ilk üç nedeni olarak, yürüyerek ya da toplu taşıma ile yaşam tarzı ihtiyaçlarının karşılanabilmesini, satın alma maliyetinin uygun olmamasını ve operasyonel/bakım maliyetlerinin yüksek olmasını gösteriyor. Diğer kuşakların araç satın almamadaki ilk 3 nedeni arasında ise maliyetin uygun olmaması, yürüyerek ya da toplu taşıma ile ulaşıma ek olarak operasyonel/bakım maliyetleri yerine trafik sıkışıklığı öne çıkıyor.   Her 2 tüketiciden 1'i trafik çekmektense evini taşımayı tercih ediyor   Araştırmaya katılan her 2 tüketiciden birinin, trafikte geçirdiği zamanı azaltmak için iş yerine yakın bir yere taşınmak isteyebileceği belirtiliyor. Yaşı 38 ve üzerinde olan her 3 tüketiciden 2'si ise her türlü ihtiyacını yürüme mesafesinde karşılayabileceği bir çevrede yaşamayı tercih ediyor. Y Kuşağının yüzde 41'i, diğer kuşakların ise yüzde 47'si, araç paylaşımı gibi servislerden yararlanmaya hazır olduğunu dile getiriyor.  
							
						
							
						
						
							