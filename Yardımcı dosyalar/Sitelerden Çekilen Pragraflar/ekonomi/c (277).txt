 
							
							
						
						
						 Bazen içinizden hiçbir şey yapmak gelmez, hatta bunu kılımı kıpırdatmak istemiyorum diye ifade bile ederiz. İşte bu otomobil hep o anlara denk geliyor ve yaptığım işin değerini yine anlıyorum. Elbette bu otomobil test parkına girdiği anda ruhum ne kadar isteksiz, ne kadar bugünün işini yarına bırakma telaşı içinde olursa olsun kıpır kıpır oluyor ve aklımdan sadece şu cümleler dökülüyor: Biraz oyun oynayalım mı?  Beni bilenleriniz artık iyice tanıyor. Ben abartılı görünen ve buradayım diye haykıran otomobilleri çok fazla sevmiyorum. Sevenlere elbette saygım sonsuz, çünkü o otomobillerin albenisi çok ama çok fazla. Ben otomobille dikkat çekmeyi sevmeyen biriyim desem daha doğru bile olabilir. Golf GTI test parkına dahil olduğu zaman onun elbette bazı hatları GTI olduğunu hemen ele veriyor. Fakat bu otomobile meraklı olanların ilk bakışta onu diğer Golflerden ayırdığını düşünüyorum. Diğer kullanıcılar için bu sıradan bir Golf gibi görünüyor. İşte tam da aradığım şey bu  Agresif bakışlarıyla, motor kaputunun içinde dizginlerini elimde tuttuğum gücüyle, kusursuz diyebileceğim sürüş karakteri ve güvenliğiyle bu otomobil alçakgönüllü görünmeyi seviyor. Eski zamanlarda olsa bu otomobilin her tarafından ben güçlüyüm haykırışları yükseliyor olurdu ama günümüzde tasarımcıların bundan vazgeçmiş olması en çok beni sevindiriyor.  Yolda onu kullanırken 2.0 ltlik benzinli motorunun çıkardığı homurtulu sesler bile benim için ideal. Ürettiği 220 HP gücü görünümünde çok fazla belli etmemesiyse işte benim yollarda oyun oynama isteğimi artıran bir şey. Düşünsenize önünüzde giden aracı sıradan 105 HP güç üreten dizel bir Golf sanıyorsunuz. Ama o da ne bir anda önünüzden kayboldu ve gitti. Bunu yaşamak için hız limitlerini aşmaya gerek yok. Bahsettiğim şey 60 km/s hızdan 120 km/s hıza çıkarken geçerli. Bu zaman zarfı içinde arkamda bıraktığım aracın sürücüsünün o an için sanki sağ koltuğunda oturup, hissettiklerini ben de izliyor gibi oluyorum. Bu da benim eğlencem işte. Hız limitlerini aşıp, otoyollarda yüksek sürat gibi bir merakım asla olmadı. Bunun için ülkemizde son derece uygun pistler ve orada düzenlenen organizasyonlar var, gidip bu zevkimi orada çok rahat bir şekilde tatmin ediyorum.     220 HP güç üreten GTI, 350 Nm gibi oldukça iddialı tork değeriniyse 1500 d/dde kullanıma sunuyor. Alt devire çekilen tork değeri sayesinde otomobilin gücünü son kırıntısına kadar kullanma fırsatı bulunuyor. 6 ileri oranlı DSG şanzımanda üzerine düşen görevi başarıyla yerine getiriyor. Gücün tamamını kullandığımı bilmek de benim için son derece keyifli.  Açıklanan verilere göre bu aracın maksimum hızı 244 km/s. Bu da benim için gücü sonuna kadar kullandığımın en büyük ispatı. 200 HP gücünde olup daha yavaş kalan sportif araçlar var. Fakat bu araç istediğinizi sonuna kadar veriyor. 0-100 km/s hızlanma değeri konusunda da şanzımanın istekli yapısı sayesinde 7 saniyenin altında kalan sonuçlara çok rahat bir şekilde imza atıyor. Burada en çok düşündüğüm şey manuel şanzıman biri seven biri olarak otomatik şanzımanla bu aracı ne kadar satın alıp almak isteyeceğim oldu. Tamam, şanzıman son derece iyi çalışıyor ama bu tip araçlarda manuel şanzımanı tercih edecek olanların sayısının da bir hayli fazla olacağını düşünüyorum. Yine de bilmenizde yarar var, bu otomatik şanzıman normal bir sürücüden çok daha hızlı bir şekilde vites değişimlerini yapabiliyor. Sürüş karakteri konusundaysa Golf GTI tam aradığım tam beklediğim gibi. Güvenlikten ödün vermiyor ama keyfi de elektronik yardımcılarını biraz bekleyerek devreye alıyor ve keyfinizi törpülemiyor.    Sonuç  VW Golf GTI sanki benim için yaratılmış otomobillerden biri. Güçlü ama tasarımında bu gücünü ben buradayım diye haykırmıyor. Son derece çekici görünüyor ama abartmıyor. Özellikle biraz kibirli ve bolca sert bakışlar atıyor olmasını çok seviyorum. Kullanım karakterindeyse gücün zerresini ziyan etmeden yola yansıtıyor olması gerçekten de alkışlanacak bir başarı.  +Çok başarılı tasarım, kibirli ve sert bakışlar, sportif yaşam alanı, performans, sürüş karakteri, güvenlik, keyif, istendiğinde konfor, verdiklerine göre fiyat -Manuel şanzıman eksikliği, kışkırtıcı sesler az kalıyor, performanslı kullanımda menzil ve tüketim, ilk kalkışlar   Teknik veriler VW Golf GTI DSG  Motor (tip/silindir sayısı) Sıralı/4 Yerleşim Önde enlemesine Supap/eksantrik sayısı 16/2 ÇapxStrok 82.5x92.8 Motor hacmi 1984 cc Maksimum güç 220 HP-4500 d/d Maksimum tork 350 Nm-1500-4400 d/d Son hız 244 km/s 0-100 km/s hızlanma 6.5 Şanzıman 6 ileri otomatik Aktarma Önden çekiş Frenler (ön/arka) Hava kanallı disk/disk Lastikler 225/40 ZR18 Tüketim (fab. ver.) 5.3/6.4/8.1 lt/100 km Depo kapasitesi 50 lt Bagaj hacmi  380 lt Garantiler VW Golf GTI DSG Mekanik 2 yıl Boya 3 yıl Pas 12 yıl Yol yardım (0800) 211 08 70-(0212) 335 04 04  Periyodik bakım 15 bin km Fiyat 131.900 TL Test verileri VW Golf GTI DSG Performans 0-50 km/s 3.0 sn 0-100 km/s 6.8 sn 0-130 km/s 10.2 sn 0-400 m 14.2 sn Ara hızlanma 60-100 km/s 4.2 sn (Dde) 80-120 km/s 5.6 sn (Dde) Ağırlık 1370 kg Dönüş çapı 10.9 m Frenler 100-0 km/s soğuk 37.5 m 100-0 km/s sıcak 37.6 m Gürültü 50 km/s 59 dB(A) 100 km/s 65 dB(A) 130 km/s 69 dB(A) Tüketim 8.9 lt Menzil 561 km Donanımlar VW Golf GTI DSG Model VW Golf GTI DSG Havayastığı sürücü/yolcu/yan S/S/S Radyo/CD çalar S ABS S ESP S Klima S Elektrikli ön/arka cam S/S Ölçüler VW Golf GTI DSG Uzunluk 4268 Genişlik 1799 Yükseklik 1442 Aks mesafesi 2631  
							
						
							
						
						
							