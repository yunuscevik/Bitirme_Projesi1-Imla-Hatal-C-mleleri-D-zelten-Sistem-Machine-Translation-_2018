 
							
                      	 Geçen perşembe, Amerikan devi Chevron ve Exxon Mobile'nin personelini geri çağıracağını duyurmasının ardından, IŞİD hedeflerine hava müdahalesi, "ABD, Kürt bölgesindeki petrol  çıkarlarını korumak için mi müdahale etti" tartışmasını gündeme getirdi. Konuyla ilgili Anadolu Ajansına değerlendirmede bulunan uzmanlar, ABD 'nin müdahalesinde Irak  Kürt Bölgesel Yönetimi (IKBY) bölgesinde faaliyet gösteren Amerikan petrol şirketlerinin baskısının etkili olduğunu ancak uzun dönemli çıkarların korunması için IŞİD'e karşı uzun süreli ve daha sert müdahale gerektiğini söyledi.  Missouri Devlet Üniversitesi Öğretim Üyesi Dr. David Romano, IŞİD'e cuma günkü ABD müdahalesinde petrol lobisinin etkili olduğunu iddia etti.  "Erbil'i koruma söylemi bile şirketleri rahatlatır" diyen Romano, birkaç sınırlı hava saldırısından oluşan müdahaleyi yetersiz bulduğunu söyledi. Romano, Obama'nın IŞİD tehdidini dar bir perspektiften okuduğunu savundu.  ABD'nin Kürtlere silah yardımı yapması gerektiğini öne süren Romano, şöyle konuştu:  "ABD, daha fazlasını yapmayacağını söylüyor, Kürtlere silah yardımı yapmayacağını söylüyor ve Kürtleri Maliki'nin anayasa yorumuna mecbur ediyor. Bu, Kürtlerin işini zorlaştırıyor, sonuçta Maliki şu an Kürtlerin karşı karşıya kaldığı IŞİD tehdidinden uzak. IŞİD, ABD'nin temel çıkarları için bir tehdit. Kürtleri silahlandırmak, Irak'ın bölünmesine ve daha da istikrarsızlaşmasına yol açmayacak. Tersine IŞİD'i kontrol altına alacak ve Maliki'nin gücünün de dengelenmesini sağlayacak. Ayrıca petrol şirketlerinin de geri dönüp faaliyetlerine başlamasını sağlayacak ve umarım bunu yaparlar."   "ABD'NİN DENGE OYUNU"  Teksas Üniversitesi Siyaset Bilimi Profesörü Richard Stoll ise müdahalede ABD'nin petrol çıkarlarının etkili olduğunu ancak tek faktörün bu olmadığını, ABD'nin "denge oyunu" oynadığını söyledi.  ABD'nin çıkarlarını, "toprak bütünlüğü korunan bir Irak, sivil ölümlerin engellenmesi ve küresel petrol pazarında stabil fiyatlar" olarak özetleyen Stoll, Obama'nın gönülsüzce, kısa dönemli düşünerek müdahale ettiğini ve kara operasyonuna girmeyeceğini iddia etti.  Stoll, ABD'nin Irak'ta uzun dönemli çıkarlarını koruyabilmesi için daha uzun süreli hava bombardımanı yapması ve insani yardım göndermesi gerektiğini kaydetti.   6 ŞİRKET GÜVENLİK ÖNLEMİ ARTIRDI  Bölgede çeşitli sahalarda üretim yapan uluslararası şirketler, olası IŞİD tehdidine karşı personel sayısını düşürerek ya da üretimi durdurarak güvenlik önlemi alıyor.  Londra merkezli Afren, Erbil'in 55 kilometre kuzeybatısında işlettiği Barda Rash sahasındaki üretimi güvenlik gerekçesiyle geçici olarak durdurdu ve personelini geri çağırdı.  Kürt bölgesinden çıkarak Ceyhan'a taşınan petrolün çıktığı Taq Taq ve Tawke sahasını işleten Genel Enerji, üretimine devam ederken, petrol üretimiyle doğrudan ilişkili olmayan personelinin sahaları terk etmesini sağladığını duyurdu.  IŞİD'in hakimiyetine geçtiği bilinen Sincar bölgesindeki Şeyhan, Şeyh Adi, Akri Bijel ve Ber Bahr gibi sahaları işleten Bermuda merkezli Gulf Keystone Petroleum'un üretiminin durduğu belirtiliyor.  Erbil'deki Demir Dağ sahasında üretim yapan Kanadalı şirket Oryx de üretimi durdurduğunu duyurdu 
						
							