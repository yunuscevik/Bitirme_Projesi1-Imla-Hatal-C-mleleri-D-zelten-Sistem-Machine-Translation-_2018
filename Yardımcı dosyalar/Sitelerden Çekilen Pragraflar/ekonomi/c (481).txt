
	Şirket, bu üretim için Kahramanmaraş’ın Türkoğlu ilçesindeki Sanayi Bölgesi’nde 50 dönümlük arsaya, 15 ve 50’şer milyon Euroluk komplike iki yatırım gerçekleştiriyor. Modern teknolojiyle tesis edilen fabrikalarda çevre dostu ve özellikli iplik üretimi gerçekleştirilecek. Bu ipliklerle üretilecek kumaşlar, yakın bir gelecekte, teri çeken, ileri derecede rahatlık sağlayan çevreci pantolonlar olarak bacaklarımızı saracak. Pantolonları, hepsi çevre dostu olan diğer tekstil ürünleri takip edecek. Türkiye’nin en büyük 500 sanayi kuruluşu içinde, tekstil sektöründe ise ilk 10’da yer alan Şirikçioğlu Tekstil Sanayi İşletmeleri A.Ş. Yönetim Kurulu Başkanı Atıf Şirikçi, kıyasıya rekabetin yaşandığı dünya piyasalarında hem farklı ve kaliteli, hem de uygun fiyatlı üretim yapmak zorunluluğu olduğunu kaydetti. Dünyada gelişen çevre bilincini dışlayan bir üretimin giderek geçerliliğini yitirmekte olduğunu belirten Şirikçi, mısır çöpünden elde edilen sustans adlı özel bir elyafla dokunacak kumaşla yapılacak üretim için hazırlıklarını tamamladıklarını, 2016 yılının ilk aylarında seri üretime geçeceklerini vurguladı. 

	 MISIR ÖZLÜ KUMAŞ  
	Sustansın, denimde (kot kumaşı) şimdiye hiç kullanılmadığını belirten Şirikçi, “Bu elyafı dünyada ilk kez denim üretiminde biz kullanıyoruz. Bu elyaf sayesinde ürünler daha yumuşak daha doğal. Teri anormal biçimde emiyor. İçerisinde kimyasal barındırmıyor ve geri dönüşümü çok yüksek. Ürettiğimiz her ürüne, özellikle de pantolonlara birer etiket vereceğiz ve üzerinde 'Bu ürün çevre dostu sustansla yapılmıştır' ibaresi yer alacak. İnsanların, giydiklerinin hikayesini de öğrenecekler. Giydikleri kumaşın tamamen çevre dostu, bitkisel içerikli, mısır özlü olduğunu öğrendikleri zaman da kumaşa bakışları daha farklı olacaktır" dedi. 

	 TALEP ÇOK YÜKSEK  
	Atıf Şirikçi, çevreci kumaş üretimi ile ilgili pazar çalışmalarının büyük taleple karşılandığını ve firmaların çevre dostu ürün taleplerinin giderek arttığını söyledi. 
	Tamamen yeni teknolojik makinelerle Open-end sistemi üzerine kurulan tesisin, daha üst versiyonlu iplik üretimine imkan tanıdığını kaydeden Şirikçi, "Open-end tesisimizdeki istihdamımız 150 kişi. Yeni teknolojinin üretimi fazla olacağı için daha sonradan bu sayı 250 kişi olacak. İnsan hatasını en aza indiren sistem enerjiden büyük tasarruf sağlıyor ve piyasada olmayan ya da örneği çok az olan, daha ince, daha özellikli ipliklerin üretimine izin veriyor" diye konuştu. 
	İki fabrika özelliğindeki, iki ayrı hat üzerine kurulacak tesislerde, birinci hatta çok üst düzey bir grup olan “tüysüz iplik” üretecek olan firma, diğerinde ise “karışık iplik” imal edecek. Yeni tesislerle, firmanın aylık 500 ton olan iplik üretimi 2 bin tona çıkacak. 
