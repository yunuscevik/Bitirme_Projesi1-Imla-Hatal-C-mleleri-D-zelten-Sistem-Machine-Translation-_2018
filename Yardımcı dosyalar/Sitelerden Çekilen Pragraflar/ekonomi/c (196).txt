 
							
							
						
						
						 Keskin,yaptığı açıklamada, sezon başında fındığın serbest piyasada 10 liradan alıcı bulduğunu anımsattı.  29-30 Mart'ta yaşanan zirai donun yeni mahsul fındık rekoltesinde oluşturduğu hasar nedeniyle fındık fiyatının ağustos ve eylül aylarında hızla arttığını kaydeden Keskin, "Eylül ayı ortalarında fındığın fiyatı 14,50 lirayı gördü. Ay sonuna doğru 15 lira seviyelerini zorladı. Ancak 15 lirayı görmedi. Ekim ayı başından itibaren ise fındık fiyatında yükseliş eğilimi sona erdi. Fiyat 14,50 lirada sabitlendi ve piyasa durağan bir hal aldı" dedi.  Geçtiğimiz cuma gününden itibaren fındık fiyatında sert düşüşlerin yaşanmaya başladığını vurgulayan Keskin, "Cuma günü 14,50 lira olan fındık sert bir düşüşle cumartesi günü 14,00, daha sonra 13,50 liraya indi. 2 gün içerisinde fındık fiyatı 1 lira geriledi. Biz yılbaşına kadar fiyatın 14-14,50 lira aralığında seyredeceğini tahmin ediyorduk. Fındık fiyatındaki sert inişi beklemiyorduk" ifadesini kullandı.  Keskin, fındık fiyatını düşürmek isteyen bazı çevrelerin spekülasyonlarla piyasada bir panik havası yaratmak istediklerini ifade ederek, sözlerini şöyle tamamladı:  "Bazı çevreler fındık fiyatının yükselmesini engellemek için spekülasyonlarla piyasaya müdahale etmeye çalışıyor. Piyasada panik havası yaratılarak, pazara daha fazla fındık inmesi ve fiyatın düşmesi hedefleniyor. Son 2 gündeki sert düşüş bunda başarılı olunduğunu gösteriyor. Üreticilerimizin bu oyunlara gelmemelerini istiyoruz. Panik yaparak piyasaya fındık getirmemeliler. Bunu başarabilirsek fındık fiyatı yeniden yükselişe geçecektir."  
							
						
							
						
						
							