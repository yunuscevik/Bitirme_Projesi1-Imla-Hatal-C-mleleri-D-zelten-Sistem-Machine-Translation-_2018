 
							
							
						
						
						 Nazlı, yaptığı açıklamada, 2016'nın sonuna kadar uygulanacak Avrupa Birliği Katılım Öncesi Yardım Aracı Kırsal Kalkınma (IPARD) Programı'nda başarılı çalışmalar yaptıklarını vurgulayarak, gelecek yıl itibarıyla IPARD II'nin çalışmalarına başlayacaklarını ifade etti.  IPARD II'nin taslak programının AB komisyonu tarafından incelendiğini belirten Nazlı, 2014-2020 dönemlerini kapsayan uygulamada "yenilenebilir enerji" alanındaki destekleri arttıracaklarını söyledi.  Nazlı, TKDK'nın Türkiye'de en fazla hibe veren kurum olduğuna dikkati çekerek, şöyle konuştu:  "Kırsal turizm ve kültür balıkçılığından, yerel ürünler ve el sanatlarına kadar pek çok alanda yatırım başvurularına destek veriyoruz. Bu kapsamda 25 odalı butik otelleri, yeme içme tesislerini, restoranları, pastaneleri, halı sahaları, hobi bahçelerini, yani kırsalda yapılabilecek tüm spor  ve turizm aktivitelerini destekliyoruz. Ayakkabıdan, kilime kadar hemen hemen tüm el sanatlarımızı, yerel ürünlerimizi, Diyarbakır'ın örgü peynirini, Çorum'un leblebisini, Balıkesir'in höşmerimini destekliyoruz."  Hedef kitle olarak özellikle dezavantajlı grupları önemsediklerine işaret eden Nazlı, kadınlara ve belirli sektörler için 40 yaşın altındaki yatırımcılar ile rakımı yüksek yerlerde yaşayanlara pozitif ayrımcılık yaptıklarını dile getirdi.  Nazlı, kurumsal olarak farklı etkinlikler de yaptıklarını belirterek, İslam İşbirliği Teşkilatı ile imzaladıkları protokol çerçevesinde 57 İslam ülkesinin temsilcilerine verdikleri eğitimlerin bu alanda örnek çalışmalardan olduğunu kaydetti.  TKDK'nın 13. başvuru çağrı ilanını anlatan Nazlı, bu kapsamda 188 milyon avro bütçe ayırdıklarını, başvuru sahibinin desteği eklendiğinde bu tutarın 1,1 milyar liraya karşılık geldiğini söyledi.  Şu ana kadar 12 başvuru çağrı ilanına çıktıklarını ve yaklaşık 8 bin projeyi sözleşmeye bağladıklarını bildiren Nazlı, "Bu projelerin toplam yatırım tutarı 3,8 milyar, kurumumuzdan alacağı hibe tutarı ise 2,2 milyar liradır. Program faydalanıcılarına şimdiye kadar ödediğimiz hibe tutarı 810 milyon liranın üzerindedir" diye konuştu.  Nazlı, bu yıl Türkiye Cumhuriyeti tarihindeki en büyük hibelerden birini vermiş olacaklarını belirterek, "Bu destek en az 600 milyon lira olacak ama hedefimiz 950 milyon liraya ulaşmak" dedi.  Kurumun, 2015 yılı hedeflerine de değinen Nazlı, gelecek yıl için 187 milyon avro komisyon katkısı olmak üzere en az 250 milyon avro hibe vermeyi planladıklarını dile getirdi.   13. başvuru çağrı ilanı   TKDK tarafından yayımlanan 13. başvuru çağrı ilanına göre, IPARD kapsamında gerçekleştirilecek yatırımlar için 188 milyon avroluk bütçe ayrıldı.  Çağrı ilanı kapsamında, et, süt, meyve, sebze, su ürünlerinin işlenmesi ve pazarlanması, çiftlik faaliyetlerinin çeşitlendirilmesi ve geliştirilmesi, yerel ürünlerinin üretilmesi ve mikro işletmelerin geliştirilmesi, kırsal turizm ve kültür balıkçılığının geliştirilmesi alanlarındaki yatırımlara hibe desteği sağlanacak.  Yatırımlara yüzde 50 ile yüzde 65 arası hibe desteğinin verileceği çağrı dönemi için 12 Ocak 2015'te başlayacak başvurular, 10 Şubat 2015'e kadar yatırımın uygulanacağı ilde bulunan il koordinatörlüklerinde kabul edilecek.  Başvurularda yatırım sürelerinin 3 taksiti geçmeyecek şekilde planlanması, yatırım süresi ve "ödeme talebi paketi"nin hazırlanarak toplamda 6 ay içerisinde il koordinatörlüğüne sunulması gerekecek.  Program kapsamında Afyonkarahisar, Ağrı, Aksaray, Amasya, Ankara , Ardahan, Aydın, Balıkesir, Burdur, Bursa, Çanakkale, Çankırı, Çorum, Denizli, Diyarbakır, Elazığ, Erzincan, Erzurum, Giresun, Hatay, Isparta, Kahramanmaraş, Karaman, Kars, Kastamonu, Konya, Kütahya, Malatya, Manisa, Mardin, Mersin, Muş, Nevşehir, Ordu, Samsun, Sivas, Şanlıurfa, Tokat, Trabzon, Uşak, Van ve Yozgat'ta destek sağlanacak.     
							
						
							
						
						
							