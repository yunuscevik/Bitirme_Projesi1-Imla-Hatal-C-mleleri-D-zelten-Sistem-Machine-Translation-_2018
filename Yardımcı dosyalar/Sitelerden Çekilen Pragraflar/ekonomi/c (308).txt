

  
    
      
       
     
	Antalya Kuyumcular Esnaf ve Sanatkarlar Odası Başkanı Ferda Erdem, haziran  ayı itibarıyla geçen yılın aynı dönemine göre kuyum sektöründe yüzde  55-60 iş kaybı  olduğunu söyledi. 

	Rusya’da yaşanan ekonomik kriz  sebebiyle Antalya’ya gelen Rus turist sayısındaki azalmadan kuyumculuk  sektörünün de ciddi düzeyde etkilendiğini vurgulayan Erdem, daha çok 14 ayar takı  veya pırlanta alan Rus turistin önceki yıllarda kentteki kuyum sektörüne ciddi hareket getirdiğini söyledi. 

	Erdem, "Rusya’dan gelen turistteki yüzde 25-30 azalma, kuyum sektöründe yüzde 55-60 iş kaybına sebep oluyor. Önümüzdeki dönemde toparlasa bile kaybın yıl ortalaması olarak yüzde 35-40 olacağını düşünüyoruz" dedi. 

	 'TURİZMİN İYİ OLMASI BÜTÜN PİYASAYA HAREKET GETİRİYOR' 
	  

	Turizmdeki azalmanın zincirleme olarak tüm sektörleri etkilediğinin altını çizen Erdem, şöyle konuştu: 

	"Turizmin iyi olması bütün piyasaya hareket getiriyor. Oteller dolu olduğu zaman çiftçinin domatesi, elması, portakalı daha çok tüketiliyor. Üretici, işçi , tüccar para  kazanıyor. Bu defa benim yerli müşterim de daha çok gelmeye başlıyor. Para kazanıyor çünkü. Eskiden  Antalya’daki kuyumcular Türkiye ’de yaşanan ekonomik krizi hissetmezdi. Çünkü turistin memleketinde kriz yoktu, burada alışverişine devam ederdi. Turizmin böyle avantajları da var ama şu anda dezavantajını yaşıyoruz. Rusya’daki ekonomik kriz nedeniyle cebindeki para azalan Rus turist bizi de olumsuz etkiledi." 

	 KUYUMCU SAYISI YÜZDE 63 AZALDI 
	  

	Ferda Erdem, konaklama  sektöründeki her şey dahil sistemi ve alışveriş  yapmak isteyen turistin büyük alışveriş merkezlerine yönlendirilmesinin de kent merkezindeki kuyumcuları sıkıntıya soktuğunu anlattı. 

	Antalya’da kuyumcu sayısının giderek azaldığını ifade eden Erdem, "Kent merkezinde 10 yıl önce 700’lerde olan kuyumcu sayısı bugün 260’a düştü" diye konuştu. 

	 YERLİ MÜŞTERİ HAREKETLENMEYE BAŞLADI 
	  

	Erdem, düğün  sezonu olması dolayısıyla yerli müşteride kış dönemine göre bir artış olduğunu dile getirerek, en çok bilezik satın aldıklarını belirtti. 

	Altın alışverişinde kredi  kartına 4 taksit uygulamasının sektöre "cansuyu" olduğuna dikkati çeken Erdem, aslında 4 taksidin de kendilerine yetmediğini, 6 veya 9 taksite çıkarılması gerektiğini söyledi. 

	Bankalara altın götüren vatandaşlara uyarıda bulunan Erdem, "Bankalara ekspertiz yaptırdık, değeri bu kadar’ deyip altınlarınızı bankaya yatırmayın. Bankaya ’altın vermeyin’ demiyoruz, ama gelin bir de kuyumcudan değerini sorun, sonra yatırın çünkü bankalar genelde hurda fiyatına alıyor altını. Kuyumcu üzerine biraz daha işçilik payı koyarak fiyat  çıkarıyor, dolayısıyla müşterinin menfaati var" diye konuştu. 

	 AA 
	    
 
