
	Canik ilçesi Çevre Yolu yanında hizmete giren CarrefourSA mağazasının açılışını Canik Belediye Başkanı Osman Genç, Samsun Ticaret Borsası Başkanı Sinan Çakır ve CarrefourSA Genel Müdürü Mehmet Tevfik Nane birlikte yaptı. Açılışın ardından CarrefourSA Genel Müdürü Nane, Canik Belediye Başkanı Osman Genç ve beraberindekilere mağazayı gezdirdi. 

	CarrefourSA Genel Müdürü Mehmet Tevfik Nane, “Karadeniz Bölgesi’nin en büyük ve gelişmiş illerinden biri olan Samsun’daki ilk hipermarketimiz, yatırım planımızın önemli bir parçasını oluşturuyor. Burada Samsunlulara CarrefourSA güvencesi altında binlerce ürünü ulaştıracağız. ‘Tarladan Sofraya’ projemiz çerçevesinde bölgenin taze gıda ihtiyacını en iyi şekilde karşılayacağız” dedi. 

	Karadeniz Bölgesi’nin incisi Samsun’da yeni bir yatırıma imza atmaktan mutluluk duyduklarını belirten Nane, “CarrefourSA olarak 2014 yılı başında lokal değerleri gözardı etmeden global bir marka olabilme üzerine kurduğumuz strateji doğrultusunda market konseptlerimizden teknolojik alt yapımıza, insan kaynağımızdan ana iş kolumuz taze gıdaya kadar her alanda yatırımlara imza attık ve büyük bir sıçrama gerçekleştirdik. Bu sene ise vites büyütüyoruz ve yatırımlarımızı da sektördeki fırsatları da değerlendirerek hayata geçiriyoruz. Karadeniz Bölgesi’nin en büyük ve gelişmiş ili olan Samsun’daki ilk hipermarketimiz, yatırım planımızın önemli bir parçasını oluşturuyor. Burada Samsunlulara CarrefourSA güvencesi altında binlerce ürünü ulaştıracağız. Tarladan Sofraya projemiz çerçevesinde Samsunluların taze gıda ihtiyacına karşılık vereceğiz. Ekonomik anlamda büyük bir hareketlilik yaratacağına inandığımız hipermarketimiz, bölgede istihdam açısından da önemli bir rol oynayacak. CarrefourSA olarak Türkiye genelindeki 30’uncu hipermarketimizi açmanın mutluluğunu yaşıyor, Samsun CarrefourSA Hiper’in Samsun ve çevresine hayırlı olmasını diliyoruz” diye konuştu. 

	İlçelerine yatırımcıları çekmenin kendileri için bir görev olduğunu ifade eden Canik Belediye Başkanı Osman Genç ise, “Vatandaşlar geldiği zaman hem burada alışverişini yapabilir hem de yan taraftaki Koçtaş’tan ihtiyaçlarını karşılayabilir. Bu gibi yatırımların Samsun’a daha çok kazandırılması gerekir” şeklinde konuştu. 
	CarrefourSA’nın Samsun’daki ilk hipermarketi, 3 bin metrekarelik satış alanında taze gıdadan kırtasiyeye, teknolojiden beyaz eşyaya 40 binin üzerinde ürün çeşidi ve 80 personeliyle hizmet verecek. Yeni hipermarketin açılmasıyla birlikte CarrefourSA’nın Samsun’daki market sayısı 11’e ulaşmış oldu. Mağaza, yarın sabah saat 09.00’da halkın hizmetine sunulacak. 
	  
