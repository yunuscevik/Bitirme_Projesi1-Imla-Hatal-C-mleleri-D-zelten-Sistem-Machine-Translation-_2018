

  
    
      
       
     
	Bakan Eker AA muhabirine, tarım  arazilerinin miras yoluyla bölünmesinin Türkiye  tarımının en büyük problemi olduğunu belirterek, gerçekleştirdikleri düzenleme sayesinde bunu engellediklerini söyledi.  

	"Son 10 yılda Cumhuriyet tarihinin en büyük toplulaştırma reformu yapılarak 45 milyon dönüm arazi toplulaştırıldı" diyen Eker, 2015 yılı sonuna kadar 15 milyon dönüm arazideki toplulaştırma çalışmalarının daha tamamlanacağını dile getirdi. GAP , DAP ve KOP’taki çalışmaların hızlı şekilde devam ettiğini kaydeden Eker, hedeflerinin 2023 itibariyle Türkiye’deki 14 milyon dönüm büyüklüğündeki tüm tarım arazilerinin toplulaştırılması olduğunu söyledi. 

	Gıda, Tarım ve Hayvancılık  Bakanı Eker, şunları kaydetti: "Biz bunu gönüllük esasına göre, maliki değişmeden yapıyoruz. 10 ayrı yerde arazisi olan kişinin arazisini tek hale getirip verimli üretim  yapmasını sağlıyoruz.  

	Herkese arazisine tek yoldan ulaşma imkanını sunup, arazideki taşını topluyoruz. Sulama arazisi olan yerlerde ise drenaj çalışması yapıyoruz." Sulama kanallarının tamamlanmasıyla Güneydoğu Anadolu  Bölgesi başta olmak üzere toplulaştırma yapılan alanlarda büyük verim artışı olacağını vurgulayan Eker, "Toplulaştırma Projesi, Türk tarımının modernizasyonu ve alt yapısının güçlendirilmesinin en önemli projesidir" şeklinde konuştu. 

	 "İtalya, Fransa  ve İspanya ’daki bahçelerin benzerini yaptık"   

	Bakan Eker, diğer önemli projelerden bir tanesinin de Uluslararası Tarımsal Kalkınma Fonu’ndan (IFAD) sağladıkları krediyle uyguladıkları Diyarbakır -Batman-Siirt Kalkınma Projesi olduğunu anımsatarak, bunun kısa süre önce tamamlandığını söyledi. 

	Projenin, bölge tarihinde uygulamaya geçirilen ilk "kırsal kalkınma" projesi olduğuna işaret eden Eker, bu sayede yöre çiftçisini geleneksel ürünler dışındaki ürün çeşitleriyle tanıştırdıklarını belirtti.  

	Kiraz, elma, erik ve badem başta olmak üzere 7 meyve  çeşidinde 9 bin dönüm bahçe oluşturulduğunu ve bunların tamamının damlama sistemiyle sulandığını ifade eden Eker, şöyle konuştu: "Tarihinde ilk kez bölge çiftçisi, projeyle yeni meyve türleri ve profesyonel bahçelerle tanıştı. İtalya, Fransa ve İspanya’daki bahçelerin benzerini yaptık. 

	Hayvan içme suyu  göletlerinin yanı sıra projeyle ekonomik yatırımları hibe yoluyla destekledik. Hem çiftçilerimizi eğittik hem de modern hayvancılık ve tarım teknikleriyle buluşturduk." Eker, projenin uygulandığı Batman’ın Sason ilçesinde üreticilerin ilk kez çilek üretimi yaptığını belirterek, "Sason ilçesinde bugün 4 bin 500 ton çilek üretimi yapılıyor. Sason’da vatandaşların bahçelerinde ürettiği çileği yol üzerinde çilek satarken görmek beni çok sevindiriyor" dedi. 

	 "IFAD, örnek proje  olarak kabul etti"   

	Projenin 3 ildeki 425 köyde çok başarılı şekilde uygulandığını aktaran Eker, sözlerini şöyle tamamladı: "Altyapı, ekonomik yatırımlar, eğitim , modern meyvecilik ve tarımsal üretimle ilgili olarak çok yararlı bir proje oldu.  

	Çünkü halkın daha yüksek verimli ürünlerle üretim yapmasına katkı sağladı. Diyarbakır-Batman-Siirt Kalkınma Projesi, dünyanın en başarılı projelerinden birisidir. IFAD, örnek proje olarak kabul etti.  

	Çünkü çok başarılı oldu. Bölgede tarım ve hayvancılığın önünü açan bir uygulama projesi oldu. Bu nedenle onur duyduğum bir projedir. Kendi toprağımda bu projeyi uygulamak benim için memnuniyet kaynağıdır." 

	 AA 
	  
  
 
