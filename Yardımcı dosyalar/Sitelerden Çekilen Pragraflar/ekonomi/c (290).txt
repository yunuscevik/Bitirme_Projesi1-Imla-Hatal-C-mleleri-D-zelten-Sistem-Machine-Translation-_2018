 
							
                      	 Dünyada en çok yetiştirilen bitkilerinin başında gelen yonca, yem değeri nedeniyle hayvancılık sektöründen talep görüyor. Protein verimi de yüksek olan yoncanın kuru ve yeşil otu büyükbaş ve küçükbaş hayvanlar için oldukça lezzetli ve besleyici olması dolayısıyla ekimi de yaygınlaşıyor.  Üretimdeki kolaylık ve yılda 6-7 kez mahsul alınması yoncayı diğer yem bitkilerinden üstün kılan özelliklerin başında geliyor. Gıda, Tarım ve Hayvancılık Bakanlığı ise yoncaya destekleme ve tohum ödemesi yapıyor.  Gıda, Tarım ve Hayvancılık İl Müdürü Necip Özgökçe, AA muhabirine yaptığı açıklamada, bölgedeki besicilere yonca bitkisini önerdiklerini söyledi.  Sıcak havayı seven yonca için bölge ikliminin müsait olduğunu ifade eden Özgökçe, ilk denemelerde 6-7 biçim aldıklarını ifade etti.  Özgökçe, sulu alanda hayvancılık yapan bir işletmenin yem ihtiyacını tamamının yoncayla karşılayabileceğine dikkati çekti.  Yoncanın katma değeri yüksek bir bitki olduğunu hatırlatan Özgökçe, "Kök sistemi çok güçlü olduğu için toprağı ıslah ediyor. Zamanla organik madde bıraktığı için azot birikimi yapıyor. Bölgemizde giderek yaygınlaşan yoncanın GAP'ın yeni gözdesi olacağına inanıyorum" şeklinde konuştu.  Özgökçe, yoncanın çok fazla sulamaya ihtiyaç duymadığını ve zararlı böceklere de dayanıklı olduğunu aktardı.  Yonca ekim alanlarının ülke genelinde oldukça az olduğunu ifade eden Özgökçe, Şanlıurfalı çiftçilerin yavaş yavaş bu bitkiye yöneldiğini sözlerine ekledi.  
						
							