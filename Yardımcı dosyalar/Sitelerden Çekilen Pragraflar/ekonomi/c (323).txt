

  
    
      
       
     
	Kara Kuvvetleri Komutanlığı'nın keşif  ve istihbarat maksatlı operasyonlarında görev alması planlanan Bayraktar Taktik İnsansız Hava Aracı (İHA) Sistemi'nde 6 uçak  ve 2 yer istasyonundan oluşan ikinci paketin teslimatı da gerçekleştirildi. 
	 
	Kale-Baykar ortaklığında tüm yazılım  ve donanım sistemleri Türk mühendisler tarafından üretilen Bayraktar Taktik İHA'ların ikinci paketi de Türk Silahlı Kuvvetleri 'ne teslim edildi. 
	 
	Askeri ve sivil heyet huzurunda yürütülen test ve kabul süreci kapsamında tüm teknik kriterlerin eksiksiz olarak gösterimiyle 6 uçak, 2 yer istasyonundan oluşan ikinci paket Bayraktar Taktik İHA Sistemi'nin kabulü başarıyla tamamlandı. 
	 
	Kara Kuvvetleri Komutanlığı'nın keşif ve istihbarat maksatlı operasyonlarında görev alması planlanan Bayraktar Taktik İHA'nın birinci paketinin kabul işlemi 22 Kasım 2014 tarihinde yapılmıştı. 
	 
	Her bir İHA, test ve kabul süreçleri boyunca fırtınalı ve yağmurlu ağır hava şartlarında fonksiyonel ve performans uçuşları, otomatik taksi, otomatik kalkış, seyir, yarı otonom kullanım, otomatik iniş ve otomatik park işlemlerini hatasız bir şekilde sergiledi. 
	 
	Tamamen milli ve özgün tasarımıyla, Türkiye  havacılık tarihinde uçuş rekorlarına imza atan, aynı zamanda dünyada kendi klasmanında en ileri teknolojik özelliklere sahip olan Bayraktar Taktik İHA Sistemi'nin Türk Silahlı Kuvvetleri personelinin kullanım ve bakım  eğitimini tamamlanmasını müteakiben operasyonel olarak kullanıma geçmesi planlanıyor. 

	 REKOR BAYRAKTAR İHA'DA  
	 
	Bayraktar Taktik İHA, 14 Haziran 'da yaptığı test uçuş sırasında milli hava araçları arasında Türkiye irtifa rekoruna da imza attı. Taktik-İHA sınıfındaki uçak, toplam 6 buçuk saat süren test uçuşu sırasında 27 bin 30 fit yani 8 bin 238 metreye çıkma başarısı gösterdi. 5-6 Ağustos 2014 tarihlerinde gerçekleştirilen uçuş testinde ise 18 bin fit irtifada toplamda 24 saat 34 dakika havada kalarak uçuş süresi rekorunu kırmıştı. 

	 AA  
  
 
