 
							
							
						
						
						 Doğal ilaç olarak adlandırılan kestane balının ilk hasadını yapan Zonguldaklı arıcılar, bu yıl umduğunu bulamadı. Doğal antibiyotik özelliği, mide bağırsak rahatsızlıkları ve kış döneminde hastalıklara karşı bağışıklık sistemini geliştirmesi bakımından tavsiye edilen 'kestane balı' son 30 yılın en düşük hasat dönemini yaşıyor.    GEÇEN YIL 60 TON ÇIKMIŞ   Türkiye'de kestane balının merkezi konumundaki Zonguldak'ta geçen yıl yaklaşık 60 ton bal toplayan üretici, bu yılın ilk hasadında hayal kırıklığına uğradı. Geçen yıl sadece kendisinin 1 ton 850 kilo bal hasadı yaptığını hatırlatan Ali Çakır bu yıl 300 kilo civarında kaldığını söylüyor.   Kozlu ilçesine bağlı Ilıksu köyü Hamzalar ormanlık mevkiinde kestane balı hasadı yapan Zonguldak İli Arı Yetiştiricileri Birliği Yönetim Kurulu Başkan Yardımcısı olan Ali Çakır, "1996 yılında hobi olarak arıcılığa başladım. Şimdi profesyonel olarak ve gezginci arıcılık yapıyorum. Bu yıl geçen yıllara oranla bal üretiminde yüzde 65lik bir azalma var. İlkbaharda arıların bal yapacağı zamanda çok yağmur ve fırtına oldu. Yağmur ve fırtına nektarı ağaçtan döktü ve arılar bal yapamadılar. Arıcılar Birliğinde olmam nedeniyle görüştüğüm bütün arıcılar, bu yıl bal alamadıklarını ve bal üretiminin yüzde 60 ? 70 oranında azaldığını söylüyorlar." dedi.      'YURT DIŞI SİPARİŞLERİNİ DURDURACAĞIZ'   Çakır, kestane balının içerdiği özellik ve kendine has kokusu/tadı nedeniyle yurt dışından yoğun talep geldiğini hatırlatıyor. Bu yıl hasadın az olması nedeniyle yurt dışı siparişleri durduracaklarını, yurt içinde ise fiyatların yükseleceğini belirtti. Çakır, şunları söyledi: "Özellikle bu bölge kestane balı yiyordu. Geçen yıl bal üretimi çok iyiydi ve büyük firmalara toptan bal verdik. Bu yıl için de büyük firmalar bal talebinde bulundu ancak balımız olmadığı için veremeyeceğiz. Yurt dışından da çok sipariş alıyoruz. Bu yıl yurt dışı taleplerini karşılayamayacağız. Romanya ve Hollanda'nın yanı sıra özellikle Birleşik Arap Emirlikleri'nden yoğun talep var. Kestane balı için görüşmeye geldiler. Kestane balının merkezi Zonguldak ve çevresidir."   Çakır, bal üretiminin düşmesi nedeniyle mağdur olacak arıcılar için devletten kredi  ertelemesi gibi destekler beklediklerini sözlerine ekledi.    DOĞAL İLAÇ: KESTANE BALI   Uzmanlar, kış mevsimi başlarken kestane balı kullanımının hastalıklara karşı koruyucu olarak tavsiye ediyor. Birçok çeşidi bulunduğunu belirten uzmanlar tadı, rengi ve kokusuyla farklı olan kestane balının, özellikle soğuk havalar bastırmadan grip ve soğuk algınlığına karşı tedbir olarak kullanılabileceğini belirtiyor.    Batı Karadeniz ormanlarında yetişen kestane ağaçlarına bağlı olarak bölgeye has yetişen kestane balı, antimikrobiyal özelliği ve biyolojik aktivitesi sebebiyle hem enfeksiyon hastalıklarında hem açık yaralarda hem şeker yaralarında hem de yatak yaralarında, özellikle derin enfeksiyon yaralarında çok ciddi etki gösteriyor. Aynı zamanda soğuk algınlığı, öksürük, grip gibi durumlarda oldukça faydalı bir besin kaynağı. Bal Araştırma Merkezi'ne gönderilen 95 bal örneğinden biyolojik aktivite, antimikrobiyal ve antioksidan aktivitesi yönüyle en etkili, biyolojik aktivitesi en yüksek numunenin kestane balı olduğu tespit edildi.   Halk arasında mide, bağırsak ve akciğer rahatsızlıklarında tedavi edici özelliğiyle bilinen kestane balının, aç karna günde bir tatlı kaşığı yenerek vücut direncini artırdığı ifade ediliyor. Kestane balının sabahları aç karna, tatlı kaşığıyla tüketilmesi tavsiye ediliyor.    
							
						
							
						
						
							