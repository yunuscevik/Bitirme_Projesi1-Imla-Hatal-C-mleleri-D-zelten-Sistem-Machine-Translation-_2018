
	Sarımsak üreticileri, zararın 300-400 dönümlük bir arazide yaklaşık 1,5 milyon TL civarında olduğunu belirttiler.  

	Kastamonu’da son günlerde etkili olan dolu ve sağanak yağış, ‘beyaz altın’ olarak nitelendirilen dünyaca ünlü Taşköprü sarımsağının tarladaki mahsulüne zarar verdi. Tarlada dünyaca ünlü Taşköprü sarımsağında, yüzde 50’nin üzerinde rekolte düşüşü yaşandı. 

	Kastamonu’nun Taşköprü ilçesine bağlı Alatarla köyü ve civarında, sarımsak üretimiyle geçimini sağlayan çiftçiler, son günlerde etkili olan dolu ve yağışlar nedeniyle tarladaki mahsulünde düşüş yaşadı. 
	Türkiye’nin yüzde 25’lik sarımsak ihtiyacını karşılayan Taşköprü’de geçtiğimiz yıl 18 bin ton sarımsak elde edilirken, bu yıl mahsulde yüzde 50 oranında düşüş bekleniyor. 

	Her yıl Taşköprü’de 4 bin ailenin geçim kaynağı olan sarımsağın, hava şartları nedeniyle rekoltesinde düşüş yaşanması durumunda fiyatların da sarımsağa yansıması bekleniyor. 

	Tarlasındaki mahsulü zarar gören sarımsak üreticileri, çeşitli ilaçlama ve gübreleme teknikleriyle mahsulünü kurtarmaya çalışıyor. 

	 “BİR DALIN KIRILMASI, BİR DİŞİN YOK OLMASI DEMEKTİR”  

	Tarladaki sarımsakları dolunun vurduğunu belirten sarımsak üreticisi Hasan Yıldırım, “Sarımsağa sepken indi. Sarımsakları komple mahvetti. Sarımsağın yüzde 60’ının üzerinde kırdı. Sarımsaktan çok az bir şey kaldı, yoksa daha büyük olması gerekiyordu. Bizim köylerimizin daha yukarısında sepken, hiç sarımsak koymadı. Bu yüzden sarımsağı yeniden ilaçlamaya başladık, gübresini verip ilaçlamasını yapıyoruz. Yeniden sarımsakları ayağa kaldırmaya çalışıyoruz. Kendi imkanlarımızla sarımsağın yaprak yapması için uğraşıyoruz. Daha sonrası nasıl olur, nasıl gider, elimizden gelen her türlü imkanı şu anda yapıyoruz” dedi. 
	Sarımsağı, Temmuz’un 15’i gibi çıkartmaya başlayacaklarını ifade eden Hasan Yıldırım, “O zamana kadar sarımsak, baş yapacak mı veya yapmayacak mı, bilemiyoruz. Çünkü sarımsağın bir yaprağını kırmak demek, bir diş sarımsağın gitmesi demektir” diye konuştu. 

	Taşköprü’de yaklaşık 85 köyde sarımsak ekiminin yapıldığını aktaran Hasan Yıldırım, “Sarımsak ekilen köylerin yaklaşık 8-10 tanesini sepken vurdu. Dolunun zararı bize büyük oldu. Benim, şahsen doludan dolayı zararım 30 dönüm sarımsak ekmiştim. 30 dönümden aşağı yukarı 100 bin TL’ye yakın zarar ettim. Taşköprü’nün geneline bakacak olursak, 1,5 milyon TL civarında bir zararın olduğu söyleniyor. Bizim, bölgelerimiz çok büyük arazilerdir. Bu bölgelerde sarımsak ekiminde en verimli bölgelerdir. Bu bölgelerde sarımsak ekimi çok fazla olduğu için sepken nedeniyle en fazla etkilenen bizler olduk” şeklinde konuştu. 
	Taşköprü sarımsağının, dünyaca ünlü bir marka olduğuna dikkat çeken Yıldırım, şöyle konuştu: “Hiç kimse Taşköprü sarımsağının önüne geçemez. Bizim de bu yılki zararımız büyük olduğundan dolayı yüzde 100 fiyatlara az çok yansıyacaktır. Çünkü en iyi tarafta yetişen sarımsaklardan elde edilecek verim şu anda düşük durumda. Bu yüzden çok büyük zarar gördük. Sürekli ilaçla, tozla, gübreyle zararın önüme geçmeye çalışıyoruz.” 

	 “300-400 DÖNÜM ARAZİDE 1,5 MİLYON TL ZARARIMIZ VAR”  

	Sarımsak ile geçimini sağladığını ifade eden Erhan Güleç ise, “Doludan dolayı zararımız, yüzde 70’in üzerinde, baya bizleri etkiledi. İlaçlamalarla falan zararı gidermeye çalışıyoruz ama sarımsak bakalım, ne olacak” ifadelerini kullandı. 

	Bu yıl Taşköprü sarımsağını sepkenin vurduğunu aktaran Kızılcaören Köyü Muhtarı Abdurrahman Poyraz da, şunları söyledi: “Bu yıl sarımsağı sepken vurdu. Sepken vurduğu için de bu civardaki 4 mahallemizde de sepkenin zararı var. Bu bölgede yaklaşık 300-400 dönüm arazide sarımsak, dolu yağışı nedeniyle zarar gördü. Sadece sarımsak değil, bunun yanında fiy, buğday, arpa yani hepsinden de zararımız büyük oldu. Bu yüzden devletimizden yardım bekliyoruz. 300-400 dönüm arazide sepken nedeniyle yaklaşık 1,5 milyon TL’ye yakın zararımız bulunuyor. Buda sarımsak fiyatlarına yansır, çünkü sarımsaklar küçük olur. Sarımsak, baş çeviremeyince biz, elimizden geldiğince gübreydi veya ilaçlamasını yapıyoruz ama çok zor sarımsağın olması. Bir taraftan kurumaya başlıyor. Zararımız bu yıl çok, çünkü sarımsak baş yapmaz.” 

	“DEVLETİMİZDEN YARDIM BEKLİYORUZ” 
	Taşköprü sarımsağında bu yıl dolu nedeniyle çok fazla zararın oluştuğunu anlatan sarımsak üreticisi Ahmet Emre ise, şunları kaydetti: “Şu anda ne olacağını bilmiyoruz. Yani işimiz bu yıl kötü. Başka bir iş yapmıyoruz sadece çiftçilikle uğraşıyoruz, hayvancılık yapıyorum. Sarımsak dikiyoruz, pancar işiyle uğraşıyoruz. Başka bir gelirimiz yok. Yulaflar gitti, hayvanlara bu yıl ne yedirip ne içireceğiz. Çok fazla zararımız var, devletimizden yardım bekliyoruz.” 

	Sarımsağın bu yıl hiç olmayacağını belirten Fatma Korkmaz da, şöyle devam etti: “Sarımsak bu yıl yok. Buğday da kalmadı. Hayvanların yiyeceği de kalmadı. Hepsi zarar. Sepken nedeniyle pancarda da verim yarıya düştü. Bu zararı kim karşılayacak, nerede bulacağız. Burada işçi çalıştırıyoruz, çapa yapıyoruz. Bu yıl verdiğimiz emek de boşa gidecek, masrafımız da çok zor çıkacak. Mecburen zararına artık çalıştırıyoruz. 40 dönüm arazide yaklaşık 80-100 bin TL civarında bir zararımız var.” 

	Öte yandan, Gıda Tarım ve Hayvancılık İl Müdürlüğü ekipleri tarafından Taşköprü ilçesinde sarımsak ile ilgili zarar tespit çalışmaları yürütülüyor.  

	VEDAT YUNUS İKİZOĞLU 
