
	Türkiye İstatistik Kurumu (TÜİK), Nisan 2015 ‘Motorlu Kara Taşıtları’ istatistiklerini açıkladı. Nisan ayı sonu itibarıyla trafiğe kayıtlı toplam 19 milyon 225 bin 406 adet taşıtın yüzde 52,6’sını otomobil, yüzde 16,3’ünü kamyonet, yüzde 14,9'unu motosiklet, yüzde 8,6’sını traktör, yüzde 4,1’ini kamyon, yüzde 2,3’ünü minibüs, yüzde 1,1’ini otobüs, yüzde 0,2’sini ise özel amaçlı taşıtlar oluşturdu. 

	Nisan ayında trafiğe kaydı yapılan toplam 118 bin 469 taşıt içinde otomobil yüzde 58,2 ile ilk sırada yer aldı. Bunu sırasıyla yüzde 15,2 ile kamyonet, yüzde 13,4 ile motosiklet, yüzde 5,8 ile traktör takip etti. Taşıtların yüzde 7,4’ünü ise minibüs, otobüs, kamyon ve özel amaçlı taşıtlar oluşturdu. 

	Nisan ayında trafiğe kaydı yapılan taşıt sayısı Mart ayına göre yüzde 11,3 arttı. Bu artış otomobilde yüzde 13,4, minibüste yüzde 1,6, otobüste yüzde 15,6, kamyonette yüzde 2,2, kamyonda yüzde 10,8, motosiklette yüzde 13,4, traktörde ise yüzde 17,4 olarak gerçekleşti. Özel amaçlı taşıtlarda ise yüzde 9,8 azalış oldu. 
	Nisan ayında geçen yılın aynı ayına göre trafiğe kaydı yapılan taşıt sayısında yüzde 53,8 artış gerçekleşti. Bu artış otomobilde yüzde 70, minibüste yüzde 92,1, otobüste yüzde 40,3, kamyonette yüzde 101,4, kamyonda yüzde 55,5, özel amaçlı taşıtlarda yüzde 55,8, traktörde ise yüzde 34,3 olarak gerçekleşti. Motosiklette ise yüzde 6,3 azalış oldu. 

	Ocak-Nisan döneminde 429 bin 873 adet taşıtın trafiğe kaydı yapıldı, 33 bin 188 adet taşıtın ise trafikten kaydı silindi. Böylece trafikteki toplam taşıt sayısı 396 bin 685 adet arttı. Devri yapılan toplam 578 bin 714 adet taşıt içinde otomobil yüzde 68,8 ile ilk sırada yer aldı. Otomobili sırasıyla yüzde 16,6 ile kamyonet, yüzde 4,8 ile motosiklet, yüzde 3,5 ile traktör takip etti. Nisan ayında devri yapılan taşıtların yüzde 6,2’sini ise minibüs, otobüs, kamyon ve özel amaçlı taşıtlar oluşturdu. 

	Nisan ayı sonu itibarıyla trafiğe kayıtlı 10 milyon 110 bin 443 adet otomobilin yüzde 40,9’u LPG, yüzde 30,1’i dizel, yüzde 28,5’i benzin yakıtlıdır. Yakıt türü bilinmeyen(2) otomobillerin oranı ise yüzde 0,4’tür. 
	Nisan ayında trafiğe kaydı yapılan 68 bin 990 adet otomobilin yüzde 17’sinin Volkswagen, yüzde 12,3'ünün Renault, yüzde 7,2’sinin Toyota, yüzde 6,6’sının Opel, yüzde 6,5’inin Hyundai, yüzde 6,3’ünün Fiat, yüzde 6,2’sinin Ford, yüzde 4’ünün BMW, yüzde 3,8’inin Mercedes-Benz, yüzde 3,7’sinin Peugeot olduğu, yüzde 26,4’ünün ise diğer markalardan oluştuğu görüldü. 

	Ocak-Nisan döneminde trafiğe kaydı yapılan 256 bin 232 adet otomobilin yüzde 38,8'i 1501-1600, yüzde 22,3’ü 1401-1500, yüzde 18,7’si 1300 ve altı, yüzde 14,9’u 1301-1400, yüzde 3,7’si 1601-2000, yüzde 1,6’sı 2001 ve üstü motor silindir hacmine sahiptir. Motor silindir hacmi bilinmeyen otomobillerin oranı ise yüzde 0,1’dir. 

	Ocak-Nisan döneminde trafiğe kaydı yapılan 256 bin 232 adet otomobilin yüzde 62’si beyaz, yüzde 16,1’i gri, yüzde 9,2’si siyah ve yüzde 5,3’ü kırmızı iken yüzde 7,4’ü diğer renklerdedir.  
