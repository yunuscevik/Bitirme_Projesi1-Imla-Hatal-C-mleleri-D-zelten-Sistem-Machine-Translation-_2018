 
							
							
						
						
						 Geçen yıl yaklaşık 5 bin tona yakın fındık alımı gerekleştirdiklerini ifade eden Bayraktar, "Bu yıl hedefimiz rekoltenin azalmasına rağmen 10 bin ton civarındaydı, kesin bir rakam vermemekle birlikte 5 bin tonu aştığımızı söyleyebilirim. Hala fındık alımımız devam ediyor" dedi.  Bayraktar, bu sezonun FİSKOBİRLİK'in beklentileri açısından gayet iyi geçtiğine işaret ederek, şunları kaydetti:  "Entegre tesislerimizde işleyecek kadar fındık aldık. Depolarımızda fındık var hatta batı bölgelerimizde yeni kırıma başladık. Dolayısıyla en azından alım anlamında üreticinin kuruma desteği, güveni, talebi anlamında iyi noktada olduğumuzu söyleyebilirim. En az gelecek yılın Haziran ayına kadar alımlarımızı devam ettireceğiz. Bir kısım bölgelerde hala yoğun alımlarımız var. Üreticinin elinde son çuval kalana kadar alımlarımız devam edecek."  Emanet ve peşin olmak üzere iki alım modelinin olduğunu belirten Bayraktar, "Peşin alımlarda piyasanın 10-15 kuruş üzerinde fiyat veriyoruz. Emanet alımlarda ise üretici fındığı depomuza bırakıyor bozdurmak istediği zaman da yine 10-15 kuruş gibi piyasanın üzerinde fiyatla alıyoruz. 30 milyon liranın üzerinde bir ödeme yaptık. 3 bin ton fındığın üzerindeki rakamı ödemişizdir."  FİSKOBİRLİK'ten alacağı olan üreticiye çağrı  Lütfi Bayraktar, Kasım itibarıyla 2006'dan kalan üretici borçlarını bitireceklerini daha önce dile getirdiklerini anımsatarak, şöyle konuştu:  "Bu deklarasyonu yaptığımız zaman borcumuz 16 milyon lira civarındaydı. Geçen hafta itibarıyla 7 buçuk milyon civarına inmiş. Her hafta rakam daha aşağı düşüyor. Şöyle bir sıkıntımız var; bir kısım üreticilerimize ulaşamıyoruz. Kimi gurbette, kimi meseleden haberdar değil. Üreticilerimizin kooperatifleri aracılığıyla irtibata geçmelerini istiyoruz. Eğer herkese ulaşabilirsek borçlarımız kalmayacak."     
							
						
							
						
						
							