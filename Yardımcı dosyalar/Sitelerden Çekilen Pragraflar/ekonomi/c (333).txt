

  
    
      
       
     
	ABD Hazine  Bakanı Jack Lew, yeni 10 dolarlık banknotlarda kadın portresine yer verileceğini bildirdi. Amerikalı  kadınların oy hakkı kazanmasının 100. yıl dönümü olan 2020'de dolaşıma girecek yeni 10 dolarlar, ABD'nin kadın resmi taşıyan tek banknotu olacak.  

	Lew, demokrasi temasıyla yeniden tasarlanacak 10 dolarlık banknotların üstünde kadın portresine yer verileceğini, bakanlığın resmi sitesinde yayınlanan bir videoyla duyurdu.  

	Banknotların, Amerikan  tarihi ve değerlerini onurlandırmak için bir araç olduğunu vurgulayan Lew, "10 dolarlık banknotlar şu an yeniden tasarlanma sürecinde ve bugün yeni 10'lukların, 100 yılı aşkın süredir kadın portresi taşıyacak ilk banknot olmasından gurur duyuyorum" ifadesini kullandı.  

	ABD banknotlarında resmedilen son kadın, 1891-1896 yılları arasında 1 dolarlık sertifikalar üzerinde yer alan Martha Washington 'du. Lew, yeni 10 dolarların kamuoyuna Amerikalı kadınlara oy kullanma hakkı verilmesinin 100. yıl dönümü olan 2020'de tanıtılacağını belirtirken, banknotların üzerinde yer alacak ismin henüz belirlenmediğini bildirdi. ABD'de  halen dolaşımda olan 10 dolarlık banknotların üzerinde üstünde 1929'dan beri ülkenin ilk Hazine Bakanı Alexander Hamilton'ın resmi bulunuyor.  

	 ABD HALKI YARDIM EDECEK   

	Amerikan halkından destek isteyen Lew, şunları kaydetti: "Demokrasinin siz, aileniz ve ulusumuz için ne anlama geldiğini öğrenmek istiyoruz. Yeni 10'luklar için semboller, kavramlar ve tasarımlara yönelik fikirlerinizi bizimle paylaşmanızı istiyoruz. Sizin geri bildirimleriniz yeni 10'lukların nasıl görüneceğine ve demokrasimizi nasıl yansıtacağına yardım edecek." Amerikalılar, yeni 10 dolara yönelik düşüncelerini "www.thenew10.treasury.gov" sitesinden ve sosyal medyada "#TheNew10" etiketini kullanarak, Hazine Bakanı Lew'e ulaştırabilecek. ABD kanunlarına göre, banknotlarda sadece  hayatta olmayan kişilerin resimleri yer alabiliyor.  

	 KAMPANYALARI AMACINA ULAŞTI   

	Amerikalı kadınlar, banknotlarda kadın yüzü kullanılması için kampanya  düzenlemişti. Kampanyalarında 20'lik banknotların yüzünde, 2020 itibarıyla ülke tarihinde önemli rol oynayan bir kadının kullanılmasını talep eden aktivistler, bu ismi belirlemek için 15 adayın yer aldığı anket düzenlemişti. Bir milyonu aşkın kişinin oy kullandığı ankette, ABD'de kölelik karşıtı oluşumun simgesi olan Afrikalı Amerikalı Harriet Tubman 600 binin üstünde oy alarak birinci seçilmişti. Hazine Bakanlığı, Lew'in bu konudaki kararını yıl sonundan önce açıklayacağını bildirdi. 

	 AA  
  
 
