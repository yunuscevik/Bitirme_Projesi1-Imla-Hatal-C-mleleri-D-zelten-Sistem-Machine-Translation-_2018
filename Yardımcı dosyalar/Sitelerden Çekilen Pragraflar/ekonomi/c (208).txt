 
							
							
						
						
						 Fındık Tanıtım Grubu Yönetim Kurulu Başkanı da olan Sevinç, yaptığı açıklamada, dünya fındık üretiminin yaklaşık yüzde 75'ini elinde bulunduran Türkiye'nin geçen yıl, 110 ülkeye ihracatından 2 milyar 314 milyon dolar  döviz  girdisi sağladığını vurguladı.  Fındık Tanıtım Grubu olarak hem tanıtım hem de Ar-Ge çalışmalarını aralıksız sürdürdüklerini vurgulayan Sevinç, bu çalışmalar kapsamında oluşturdukları birçok projeyle ilgili bakanlığa buşvurduklarını söyledi.  Sevinç, gerekli izinler alındıktan sonra projelerle ilgili geniş kapsamlı bilgilendirme yapacaklarını anlatarak, özellikle dünyadaki fındık tüketiminin artmasının, Türkiye'de fındık üretim ihtiyacının ortaya çıkması neticesinde Ar-Ge çalışmalarına önem verdiklerini ifade etti.   "Fındığı az bilen ülkelere ulaşmak için çalışıyoruz"   Fındıkla ilgili olan ülkelerin Türk fındığını çok iyi tanıdığını belirten Sevinç, "Fındığı az bilen ülkelere ulaşmak için çalışıyoruz. Bunun için de istikrarlı bir üretimin olması gerekir. Türkiye'nin ürettiği fındığı satamama gibi bir derdi yok, önemli olan istikrarlı üretim ve fiyat politikası ile yeni pazarlara ulaşmak" şeklinde konuştu.  Sevinç, hem üründe hem de fiyatta dalgalanmalar olduğu zaman yeni ülkelere açılmanın zor olacağını dile getirerek, bunun için fiyatta istikrarın olmazsa olmazları arasında bulunduğunu vurguladı.   "Üretimde yıllık 1 milyon ton fındık hedefi"   Son yıllarda fındık tüketiminde artış olurken, üretim miktarında hava şartları ve diğer etmenlerden dolayı dalgalanmalar yaşanıyor.  Bölgede son 10 yılda ortalama yıllık 600 bin ton olan fındık üretiminin artırılması için yöre genelindeki kurumlar, çeşitli projelerle üreticileri daha fazla verim için teşvik ediyor.  Trabzon Ticaret Borsası'nın Fındıkta Verim ve Kaliteyi Arttırma Projesi kapsamında fındık bahçeleri yenilenirken, projeyle 600 bin tonlarda olan fındık üretiminin 1 milyon tonun üzerine çıkarılması hedefleniyor.     
							
						
							
						
						
							