 
							
							
												
						 Karadeniz Fındık ve Mamulleri İhracatçıları Birliği (KFMİB) Başkan Yardımcısı Dursun Oğuz Gürsoy, AA muhabirine yaptığı açıklamada, 2014-2015 sezonu ihracatının beklenenin üzerinde gerçekleştiğini, bunun da fındık üreticilerini oldukça memnun ettiğini söyledi.  Fındık ihracatının miktar bazında geçen yıla oranla yaklaşık 35 bin ton azalmasına rağmen elde edilen gelirde dolar  bazında artışın olduğunu belirten Gürsoy, "1 Eylül 2014 ile 11 Mayıs 2015 arasında 167 bin 290 ton iç fındık ihracatı gerçekleştirilmiş, karşılığında 2 milyar 100 milyon dolar döviz  girdisi sağlanmıştır. Geçen yılın aynı döneminde fındıktan 1 milyar 456 milyon dolar döviz elde edilmişti" diye konuştu.  Özellikle son 2-3 aydan bu yana Türkiye ihracatında döviz bazında bir düşüş yaşandığını anlatan Gürsoy, "Burada tek istisna fındık. Zirai ürünler içerisinde fındık, ocak ayından bu yana en fazla kazandıran kalemlerden bir tanesi oldu. Dolayısıyla bu trend yıl sonununa kadar devam edecek gibi gözüküyor" ifadesini kullandı.    "2023 HEDEFİNİ BU SEZON KIRMIŞ OLACAĞIZ"  Gürsoy, bu sezon miktar bazında 210 bin ton civarında fındık ihracatı beklediklerini dile getirerek, şöyle konuştu:  "Döviz girdisinde ise Türkiye Cumhuriyeti tarihinin rekorunu bekliyoruz. Döviz girdisi olarak 2,5 milyar doları rahatlıkla geçeceğini düşünüyoruz. Önümüzde daha dört ay gibi uzun bir süre var. Dolayısıyla bu dört ay içerisinde satılmış mallar var, kontrat yapılmış ve satılacak mallar var. Bu rakama rahatlıkla ulaşılacaktır. Bu da en fazla döviz kazanılan bir sezon olarak tarihe geçecek. İhracatçılar olarak hedefimiz, 2023 yılında bir sezonda 2,5 milyar dolar döviz girdisi sağlamaktı. Sanırım 2023 hedefini bu sezon kırmış olacağız."  							
						
							
						
						
							