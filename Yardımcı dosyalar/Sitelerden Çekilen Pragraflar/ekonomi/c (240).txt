 
							
							
						
						
						 Keskin, yaptığı açıklamada, fındık ürününün verimli ve kaliteli oluşumu için kış döneminde 600 saat üşümesi gerektiğini belirtti.  Yeni mahsul fındık bitkisinin bugüne kadar yeterli düzeyde kışlayamadığına işaret eden Keskin, "Aralık ayından sonra ocak ayı da bölgemizde sıcak geçmekte. Kış döneminin yaşanması gereken bugünlerde bölgemizde sıcaklıklar 15 derecenin üzerinde. Yalancı bahar havası yaşanıyor. Fındık bitkisi yalancı bahar nedeniyle aralık ve ocak aylarında yeterince üşüyemedi" dedi.  Yalancı bahara kanan fındıkta doğum sürecinin erken başladığını vurgulayan Keskin, "Fındık bitkisinde doğum süreci yalancı bahar nedeniyle maalesef erken başladı. Şubat ayı ortalarında yaşanması gereken süreç, bugünlerde kendisini gösteriyor. Karanfiller orta koldan sonra yüksek kesimlerde de patlamaya başladı. Bu durum yeni mahsul fındığının geleceği için hiç de iç açıcı değil. Fındığımız büyük tehlike içerisinde" diye konuştu. Keskin, üreticiler olarak karlı ve soğuk günleri sabırsızlıkla beklediklerini aktardı.  Bunu ancak kar ve soğuk engelleyebilir  Yalancı baharın Şubat ve mart aylarında da devam etmesi halinde, 2004 ve geçen yıl olduğu gibi yeni mahsul fındığın da başta zirai don olmak üzere doğa olaylarından zarar görebileceğine dikkat çeken Keskin, şunları kaydetti:  "Aralık ayından sonra ocak ayı da sıcak geçiyor. Kar yağışı ve soğuk hava ocak ayının ilk haftası o da sadece 2-3 gün etkili oldu. Tekrar sıcaklıklar yükseldi ve günlerdir Giresun'da yalancı bahar yaşanmakta. Aralık ayından sonra ocak ayının da sıcak gitmesiyle fındığımız erken doğum sürecine girdi. Sıcaklar böyle giderse fındığımızda doğum süreci ilerleyecek ve Allah göstermesin önümüzdeki dönemlerde yaşanabilecek zirai dondan ürün ciddi zarar görebilir. 2004 ve geçen yıl bu süreçleri maalesef yaşadık. Fındık üreticilerimiz endişeli bekleyiş içinde. Fındık üreticisi olarak karlı ve soğuk günlerin gelmesini dört gözle bekliyoruz. 2015 ürünü fındığın zarar görmesini ancak karlı ve soğuk günlerin gelmesi önleyebilir."     
							
						
							
						
						
							