 RADİKAL -  Fed'in 
                para 
               politikalarını belirleyen Federal Açık Piyasa Komitesi'nin (FOMC) sona eren Haziran toplantısının sonuç bildirisi yayımlandı. 

                ABD 
               ekonomisinin Nisan ayında gerçekleştirilen son FOMC toplantısından bu yana ılımlı derecede büyüdüğü ifade edilen bildiride, istihdam artışının hızlandığı ve işsizlik oranının sabit kaldığı kaydedildi.  
Bununla birlikte, tüketici harcamaları ve konut sektörünün iyileşme gösterdiği belirtilen metinde, enflasyonun ise önceki dönemlerde gerileyen enerji fiyatları nedeniyle Fed'in yüzde 2 hedefinin altında kalmaya devam ettiğine işaret edildi.  
Buna karşın, enflasyonun dengelenmeye başlayan enerji fiyatlarının etkisiyle hedefe yaklaşacağı öngörüsünde bulunan FOMC üyeleri, politika faiz oranını mevcut seviyesinde tutma kararı aldı.  
 ÜYELER, FAİZLERİN BU YIL ARTIRILMASINI BEKLİYOR  
FOMC, ayrıca üyelerin faiz artırım zamanlaması ve hızına yönelik beklentilerini de açıkladı. Buna göre, 17 üyeden 15'i faiz artışına bu yıl içinde başlanmasını öngörüyor.  
Bu noktada, Fed yetkililerinin yıl sonuna ilişkin faiz oranı beklentisinin medyanını yüzde 0,625'te bırakması dikkati çekti. Fed yetkililerinin 2016 sonuna yönelik faiz tahmininin ise yüzde 1,625 seviyesinde olduğu görüldü. 
Analistler, Fed üyelerinin bu yıl sonuna ilişkin faiz oranı beklentilerini değiştirmemesini, yıl sonuna kadar 0,25 puanlık iki faiz artışı olabileceği şeklinde değerlendirdi. 
 BÜYÜME TAHMİNLERİNİ AŞAĞI YÖNLÜ REVİZE ETTİ  
ABD ekonomisine ilişkin beklentilerini de güncelleyen Fed, bu yılki büyüme tahmini yüzde 1,8 ila 2 aralığına çekti.  Söz konusu büyüme tahmini, geçen Mart ayında açıklanan raporda yüzde 2,3 ila yüzde 2,7 arasındaydı.  
Fed, ayrıca gelecek yıla ilişkin büyüme tahminlerini ise yüzde 2,3 ila 2,7 aralığından, yüzde 2,4 ila 2,7 aralığına revize etti. Fed'in bu yıla ilişkin enflasyon beklentisi ise revize edilmeyerek, yüzde 0,6 ila 0,8 aralığında bırakıldı.   
Fed, öte yandan işsizlik oranı beklentisini bu yıl için yüzde 5 ila 5,2 aralığından yüzde 5,2 ila 5,3 aralığına yükseltti.  

                New York 
               Borsası'nda, endeksler FOMC toplantısının ardından önce yükseldi, sonra düşüşe geçti.  
Bu arada, dolar uluslararası piyasalarda değer kaybederken, avro/dolar paritesi, 1,1254'ten 1,1265'e yükseldi. 
Piyasalar, şimdi Fed Başkanı Janet Yellen'ın basın konferansına odaklandı. Konferansta FOMC kararlarını değerlendirecek Yellen'ın faiz artış zamanlaması ve hızına ilişkin ipuçları vermesi bekleniyor. 
   