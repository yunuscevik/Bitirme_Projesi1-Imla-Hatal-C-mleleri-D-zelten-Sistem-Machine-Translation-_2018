
	Gaziantep’te yetkililer, üreticilerin piyasaya sürdükleri antepfıstığının fiyatının düşük olduğunu, fakat büyükşehirlerdeki perakende satış fiyatlarının yüksek tutulduğunu belirtti. 

	Gaziantep Ticaret Borsası (GTB) Başkanı Ahmet Tiryakioğlu antepfıstığının fiyatında düşüş olduğunu belirtirken, Gaziantep Fıstık Komisyoncuları Simsarlar Esnaf Odası Başkanı Mehmet Enver Bal ise düşen fiyatların tüketiciye yansıtılmadığını belirtti. 

	GTB Başkanı Ahmet Tiryakioğlu, "Tabi her şeyden önce şunu söylemek istiyorum, antepfıstığında geçen yıl 50-60 bin ton olan rekolte, bu sene 150-160 bin ton rekolte bekliyoruz. Önümüzdeki Pazartesi yapacağımız toplantıda, Ticaret Borasında tüm bölgedeki ve bakanlıktan insanlar olacak. Yaklaşık 50-60 kişiyle rekolte tahmin çalışmalarıyla bunu netleştirmiş olacağız. Baklavalık olan antepfıstığı geçtiğimiz yıl 100 Türk Lirası’ndan bugün geldiğimiz noktada 60 TL civarlarında seyretmekte. Ayrıca kırmızı kabuklu antepfıstığı da 22-23 TL’den 15-16 liraya kadar düştüğünü görmekteyiz. Önümüzdeki yıl sezon 8 ve 9 aylarda. Önümüzdeki aylar içerisinde bu daha da uluslararası standartlar dahilinde fiyatlar dengelenmiş olacaktır” dedi. 

	 Mehmet Enver Bal ise şunları kaydetti:  

	"Bu yıl fıstık rekoltesinin iyi olduğu bir yıl geçireceğiz. Tahminen 150 bin ton civarı bir beklentimiz var. Bu sene fıstık senesi olması nedeniyle 15 ile 17 buçuk TL arasında işlem görmektedir. Kırmızı iç fiyatları da 40 ile 45 lira arasında, baklavalık iç dediğimiz de 60 ile 65 lira arasında gitmektedir. Yanız Gaziantep’te bu fiyatlar böyle giderken, başta baklavacılarımız olmak üzere fıstık fiyatları 80 TL civarlarında gezerken, fiyatlar düşerken onlar düşürmediler. Bu da bir soru işaretidir. Bunun yanı sıra da Gaziantep’ten kavrulmuş fıstık olarak 27-30 TL civarında olan fiyatlar İstanbul gibi metropol şehirlerde maalesef hala 60 ile 70 lira aralığında etiket fiyatıyla satılmaktadır. İstanbul, İzmir, Bursa gibi illerdeki fahiş fiyatlar Gaziantep fıstığının satışını azaltmakta. Gaziantep’te fıstık fiyatlarının düşmesinin nedenlerinden biri de perakende fiyatların fahiş olması." 

	Gaziantep Fıstıkçılar Sitesinde antepfıstığı tüccarlığı yapan Mustafa Yeter, "Ne kadar talep olursa ürün o kadar pahalı olur ama talep düşünce ucuzlamaya başlar. Şimdi 9. ayda yeni mahsul çıkacağı için eski mahsulü de millet elinden çıkartmak istiyor. Tüccarı da, köylüsü de, paraya ihtiyacı olan da elinden çıkartmak istiyor. Alıcı olmayınca ne olacak, 20 liraysa 19 liraya vereceğiz, 19 ise 15’e vereceğiz. Yani alıcı olmadığı için fiyatlar düşüşe geçer” şeklinde konuştu. 
