

  
    
      
       
     
	Türkiye İstatistik  Kurumu (TÜİK), bu yılın mayıs ayına ilişkin "Finansal Yatırım Araçlarının Reel Getiri Oranları"nı açıkladı. 

	Buna göre, aylık bazda en yüksek reel getiriyi sağlayan yatırım aracı, Yİ-ÜFE ile indirgendiğinde yüzde  1,99, TÜFE  ile indirgendiğinde de yüzde 2,55 ile euro  oldu. Yİ-ÜFE ile indirgendiğinde, yatırım araçlarından Borsa İstanbul  (BIST) 100 Endeksi yüzde 1,08 reel getiri sağladı. Buna karşılık, külçe altın yüzde 1,42, Amerikan  Doları yüzde 1,24, mevduat faizi yüzde 0,70 ve Devlet İç Borçlanma Senetleri (DİBS) yüzde 0,43 yatırımcısına kaybettirdi. 

	TÜFE ile indirgendiğinde de BIST 100 Endeksi yüzde 1,63, DİBS  yüzde 0,12 reel getiri sağlarken, külçe altın yüzde 0,89, dolar  yüzde 0,70 ve mevduat faizi yüzde 0,16 değer kaybeden yatırım araçları arasında yer aldı. 

	Dolar, üç aylık değerlendirmede Yİ-ÜFE ile indirgendiğinde yüzde 3,82, TÜFE ile indirgendiğinde ise yüzde 4,04 yatırımcısına en yüksek reel getiri sağlarken BIST 100 Endeksi Yİ-ÜFE ile indirgendiğinde yüzde 4,39, TÜFE ile indirgendiğinde ise yüzde 4,19 yatırımcısına en çok kaybettiren yatırım aracı olarak gerçekleşti. 

	Altı aylık değerlendirmeye göre; külçe altın Yİ-ÜFE ile indirgendiğinde yüzde 15,10, TÜFE ile indirgendiğinde ise yüzde 14,65 ile yatırımcısına en yüksek kazancı sağladı. Aynı dönemde mevduat faizi, Yİ-ÜFE ile indirgendiğinde yüzde 1,86, TÜFE ile indirgendiğinde ise yüzde 2,24 yatırımcısına en çok kaybettiren yatırım aracı oldu. 

	 YILLIK EN YÜKSEK REEL GETİRİ DOLARDA 
	  

	Finansal yatırım araçları, yıllık değerlendirildiğinde dolar, Yİ-ÜFE ile indirgendiğinde yüzde 18,90, TÜFE ile indirgendiğinde ise yüzde 17,17 yatırımcısına en fazla reel getiriyi sağladı. Diğer taraftan, euro Yİ-ÜFE ile indirgendiğinde yüzde 3,51, TÜFE ile indirgendiğinde ise yüzde 4,91 yatırımcısına en çok kaybettiren araçlar arasında bulundu. 

	 AA 
	  
  
 
