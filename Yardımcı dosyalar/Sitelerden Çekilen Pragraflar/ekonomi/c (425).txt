
	Özkan, yaptığı açıklamada, geçen yıl kuraklık nedeniyle rekoltesi çok düşük olan buğdayın bu yıl yağışlar ile arttığını belirterek, özellikle mantar ilaçlaması, sulama ve iki kez gübreleme yapan çiftçilerin dekar başına 700 kilo buğday hasat ettiğini diğer çiftçilerin bu yıl ortalama dekar başına 500-600 kilo buğday elde ettiğini vurguladı. Çukurova çiftçisinin buğdayın kilosunu 77 kuruştan 80 kuruşa sattığını ancak son zamanlarda fiyatın 70 kuruşa düştüğünü belirten Özkan, "Çukurova çiftçisinin ürettiği buğdayın maliyeti yüksek oluyor. Bu nedenle buğdayın kilosunun en az 90-95 kuruş olması gerekiyor. Ancak bu fiyatlara rağmen Çukurova üreticisi yüksek rekolte elde ettiği için para kazandı" dedi. 

	Çukurova üreticisinin eskisi gibi buğday maliyetlerinin düşük olmamasından dolayı artık mısır üretimine yöneldiğini geçen yıla oranla bu yıl buğday ekim alanlarının daraldığının altını çizen Özkan, mısır daha fazla kazandırdığı için çiftçinin buğday ekmediğini ifade etti. 

	 "1 KİLO BUĞDAY 1 LİRA 10 KURUŞ OLMALIYDI"  
	Yüksek Ziraat Mühendisi çiftçi Ayhan Barut da, Çukurova buğday fiyatının kilosunun aşırı maliyetten dolayı 1 lira 10 kuruş olması gerektiğini ancak fiyatın bunun çok uzağında kaldığını belirterek, "Adana'da buğdayın kilosu 77.5 kuruş ya da 78 kuruşa satıldı. Çukurova çiftçisinin tek kazancı sürümden oldu. Çiftçi ovada verimli topraklarda dekar başına 500 ile 600 kilo oranında buğday aldığı için para kazandı. Ancak Adana'nın kuzeyinde çiftçi dekar başına 200 kilo buğday hasat etti. Türkiye'de geçen yıl 18-19 milyon ton buğday hasat edildi, bu yıl 22-23 milyon ton buğday hasat edilmesi bekleniyor. Bu da Türkiye genelinde dekar başına üreticinin en fazla 250 kilo buğday elde edeceğini ortaya çıkartıyor. Bu fiyat çiftçiyi kurtarmıyor" dedi. 

	 FATİH KEÇE  
	   
