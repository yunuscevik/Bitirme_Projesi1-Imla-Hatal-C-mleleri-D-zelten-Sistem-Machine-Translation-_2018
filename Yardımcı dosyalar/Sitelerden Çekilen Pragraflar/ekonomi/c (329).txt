

  
    
      
       
     
	EPDK’dan yapılan yazılı açıklamada, bugün bazı gazetelerde "EPDK’nın 1 Temmuz’da hem elektriğe hem de doğal gaza zam  yapacağına" dair haberler yer aldığı belirtildi. 

	Mevzuata göre, görevli perakende  satış şirketi tarafından temin edilecek enerjiye ilişkin bilgi ve belgelerin, ilgili perakende satış tarife  döneminden önce EPDK’ya bildirildiği ifade edilen açıklamada, şunlar kaydedildi: 

	"2015 yılı üçüncü çeyreğinde (1 Temmuz-30 Eylül) Türkiye  genelinde faaliyet gösteren 21 görevli tedarik şirketi ve dağıtım  şirketleri için geçerli olacak ulusal perakende satış fiyatlarına esas teşkil edecek veriler, bahsi geçen şirketler tarafından haziran  ayı başı itibarıyla Kurumumuza sunulmaktadır. 2015 yılı üçüncü çeyreğine ilişkin tarife çalışmalarımız halen devam etmekte olup yeni fiyatlar henüz belirlenmemiştir. Doğalgaz  piyasası toptan satış sektöründe hakim  oyuncu  konumunda bulunan BOTAŞ’ın toptan satış fiyatı 27 Aralık 2007 tarihli ve 1439/2 sayılı Kurul Kararı ile serbest bırakılmıştır. Ayrıca doğal gaz toptan satış fiyatları 2008’den bu yana eşit taraflar arasında ayrım yapılmaması ve şeffaflık ilkeleri dikkate alınarak serbestçe belirlenmektedir. Dolayısıyla Kurumumuzla ilişkilendirilen elektriğe ve doğal gaza zam haberleri gerçeği yansıtmamaktadır." 

	 AA 
	  
  
 
