 
							
							
						
						
						 Bayraktar, yaptığı yazılı açıklamada, kurak ve yarı kurak alanlarda toprakta yeterli suyun temini için çok büyük alanların nadasa bırakıldığını ifade etti.  2000-2013 döneminde yüzde 14,1 azalmayla nadasa bırakılan alanların 4,83 milyon hektardan, 4,15 milyon hektara inse de hala çok büyük olduğunu vurgulayan Bayraktar, nadas alanlarının ekilen alan içindeki payının da bu dönemde yüzde 18,3'ten yüzde 17,4'e düştüğüne dikkati çekti.  Türkiye'nin 23,81 milyon hektarlık toplam tarım alanının 15,62 milyon hektarının tahıllar ve diğer bitkisel ürünlerin ekimi için kullanıldığını belirten Bayraktar, meyve alanlarına 3,23 milyon hektar, sebze alanlarına 0,81 milyon hektar, süs bitkilerine 4 bin 504 hektar alanın ayrıldığını, nadasa ayrılan alanın meyve, sebze ve süs bitkilerine ayrılan toplam alanı geçtiğini kaydetti.   "Dünyada tarım alanları olağanüstü değer kazandı"   Nadas alanlarında görülen azalmanın yeterli görülmemesi gerektiğini ifade eden Bayraktar, şu değerlendirmelerde bulundu:  "Nadasa bırakılan alanların büyüklüğü hala olağanüstü boyutlarda. Dünyada hiçbir gelişmiş ülke bu kadar tarımsal alanı, bir yıl boş tutmaz. Bir şekilde değerlendirir. Günümüzde gıda, enerjiyle gittikçe stratejik bir hal almaya başladı. Tarım alanları, olağanüstü değer kazandı. Dünya nüfusu 7,3 milyara yaklaştı. Nüfusun 2050'de 9 milyarı aşacağı tahmin ediliyor. Başta Çin  olmak üzere, gelişmekte olan birçok ülkenin beslenme rejimleri değişti. İnsanlar, şimdi çok daha fazla gıda tüketiyor. Bu kadar nüfusu besleyebilmek için tarım ve gıda ürünü üretiminin 2050'ye kadar yüzde 60 oranında artması gerekiyor. Tarım alanları artmıyor. Dünyadaki toplam tarım alanı 1,5 milyar hektar dolaylarında.  Bütün bunlara rağmen, ülkemizde 4,15 milyon hektar alanı nadasa bırakıyoruz. 130 milyona yakın nüfusu olan Japonya'nın tarım alanlarının yaklaşık 5 milyon hektar, dünyanın en büyük gıda ve tarım ürünleri ihracatçılarından Hollanda'nın 1,3 milyon hektar tarım alanı olduğunu göz önümüze aldığımızda nadasa ayrılan alanın büyüklüğü daha iyi ortaya çıkıyor. Nadasa bıraktığımız alan tüm topraklarıyla Hollanda, İsviçre, Danimarka büyüklüğünde. Belçika'nın, Ermenistan'ın, Arnavutluk'un 1,5 katına yaklaşıyor. İsrail'in iki katı. Lübnan'ın, Kıbrıs adasının 4 katı. 50 milyona yakın nüfuslu Güney Kore'nin yarısına yakın. Gittikçe daha önemli bir hale gelen tarım ürünleri ve gıda üretiminde, tüm iç kaynaklardan olduğu gibi nadas alanlarından da yararlanma zorunluluğu var."   İllere göre nadas alanları   Düşen yıllık yağış miktarının nadas alanlarının büyüklüğünde etkili olduğunu belirten Bayraktar, şu bilgileri verdi:  "2013 yılında Konya'da 586 bin 562, Ankara 'da 332 bin 144, Sivas'ta 325 bin 657, Kayseri'de 216 bin 197, Çorum'da 190 bin 220, Şanlıurfa'da 187 bin 570, Eskişehir'de ise 184 bin 856 hektar alanın nadasa bırakıldı. Toplam nadas alanlarının yarıya yakınını barındıran bu 7 ilin dışında, Yozgat ve Kırşehir'de nadas alanları 150 bin hektarı, Aksaray, Kırıkkale, Van, Ağrı ve Erzurum'un nadas alanları 100 bin hektarı geçiyor. Batman'da 853, Zonguldak'ta 841, Siirt'te 822, Osmaniye'de 306, Edirne'de 273, Hatay'da 217, İstanbul 'da 180, Tekirdağ'da 104, Düzce'de ise 5 hektar alan nadasa bırakılıyor. Bartın, Rize ve Trabzon'da nadasa hiç alan ayrılmıyor."  Nadasa bırakılacak tarlalarda sürümün zamanında ve tekniğine uygun yapılması gerektiğini ifade eden Bayraktar, açıklamasında, "KOP, GAP gibi projeler bir an evvel tamamlanırsa üreticimiz, özellikle Konya bölgesinde buğday-nadas veya ayçiçeği-nadas sisteminden vazgeçip, ürün desenini de değiştirebilir" görüşüne yer verdi.  
							
						
							
						
						
							