 
							
							
												
						 Asa, yazılı açıklamasında, girdi maliyetlerini karşılamakta zorluk çeken sofralık zeytin üreticilerine yağlık zeytindeki gibi teşvik verilmesini istedi.  Stratejik bir ürün olan sofralık zeytine prim desteği verilmesinin yeniden gündeme geldiğini aktaran Asa, Türkiye'nin dünya genelinde lider bir oyuncu olabilmesi için İspanya ve İtalya 'da olduğu gibi teşvik beklediklerini vurguladı.  Sofralık zeytinde hastalık ve zararlılara karşı bakım ile mücadelenin ve hasat masraflarının, yağlık zeytine göre çok daha maliyetli olduğuna değinen Asa, Marmara Bölgesi'nde bu tip üretim yapıldığından yağlık zeytine verilen destekten yararlanan üretici sayısının yok denilecek kadar az olduğuna işaret etti.  Asa, sofralık zeytinde kilogram başı 2 lira maliyetin yanı sıra her yıl girdi maliyetlerinde yaşanan artışın üreticileri olumsuz etkilediğini belirterek, şunları kaydetti:  "Yağlık zeytin üretiminde bakım, hasat ve işleme masrafları daha az. Yağlık zeytine teşvik verilirken sofralık zeytine verilmemesi üreticiyi kayıt dışına yöneltmektedir. Teşvik verilmesi halinde kayıt dışı olan 450 bin ton sofralık zeytin kayıt altına alınacak. Bu da devletin kasasına kazanç olarak dönerken kaliteli üretim ve tüketim de artmış olacak. Bugün itibarıyla 50 bin ton olan kayıtlı üretici, toplam üretimin sadece yüzde 10'unu oluşturmaktadır. 450 bin ton zeytin üretiminin kayıt altına alınması, ilk üreticiden son tüketiciye kadar en az 3 defa katma değer sağlayacak, dolayısıyla her aşamada alınacak vergi ve stopajlar yönünden bakıldığında, devletin kasasına gelir sağlanmış olacaktır. Türkiye'de kişi başı sofralık zeytin tüketimi 3,5 kilogram seviyelerinde. Kilogram başına verilecek prim desteğiyle merdiven altı üretim bitecek. Aynı standartlarda üretim yapılacağı için kalıcı bir damak tadı yakalanacak ve dolayısıyla bu durum kişi başı tüketimin artmasına da katkı sağlayacaktır. Ülke genelinde yetişen ortalama 500 bin ton sofralık zeytinin kayıt altına alınmasıyla bugün 3,5 kilogram olan kişi başı sofralık zeytin tüketimi de 5 kilograma çıkacaktır."     							
						
							
						
						
							