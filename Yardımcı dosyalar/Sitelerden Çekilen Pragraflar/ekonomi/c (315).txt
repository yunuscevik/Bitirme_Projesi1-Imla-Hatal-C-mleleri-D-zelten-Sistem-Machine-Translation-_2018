

  
    
      
       
     
	Seçim öncesi 2.66'lı seviyelerde bulunan ve seçimlerin hemen ardından 2.8094 ile tarihi zirveyi test eden dolar /TL koalisyonun hızlı bir şekilde gerçekleştirilebileceği beklentisi ve Fed  açıklamalarıyla rekor seviyesinden gerileyerek geçen haftayı 2.70'in altında tamamladı. Dolar/TL 11 Haziran 'dan beri ilk kez bugün 2.70'in altını test ettikten sonra bu sabah 08.30'da 2.6945/2.6955 seviyesinde işlem gördü. 

	Sepet bazında TL aynı saatte 2.8796/2.8839, euro /TL ise 3.0668/3.0723 seviyesindeydi. ING Bank  Özel Bankacılık Stratejisti Pınar Uslu, "Bugünün en merak edilen gündem maddesi Eurogroup toplantısı olacak. Bugün yurt içinde Haziran ayı tüketici güveni , ABD'de  ise Chicago Fed ulusal aktivite endeksi ve Mayıs ayı ikinci el  konut  satışları verileri açıklanacak.  

	Cuma günü TL, öğleden sonra gelişmekte olan ülke para  birimlerinin dolar karşısındaki değer kazancına ayak uydururken, dolar/TL kurundaki gerilemeye paralel olarak bu sabah yurt içi tahvil  faizlerinin güne düşüşle başlamasını bekliyoruz" dedi ve ekledi: "Yurt içinde siyasi gelişmelerin yanı sıra yarınki TCMB Para Politikası Kurulu  toplantısının ardından yapılacak açıklama merak ediliyor. 

	Her ne kadar Haziran toplantısında bankanın faiz  değişikliğine gitmesi beklenmiyor olsa da, birçok analist bu yıl içinde TCMB'den faiz artırımı beklentisine girmiş durumda." Bir bankanın döviz  masası müdürü, "Yunanistan krizi için euro bölgesi liderler zirvesi izlenecek. İçerde ise AKP -CHP ya da AKP-MHP koalisyonuna yönelik liderlerden gelen açıklamalar takip ediliyor. Piyasadaki beklenti hala kısa sürede koalisyon hükümetinin kurulabileceği yönünde olmaya devam ediyor" dedi ve ekledi: "Seviyelere bakılırsa Yunanistan ve yeni hükümetin kurulma sürecine ilişkin riskler şuan için göz ardı ediliyor diyebiliriz.  

	Bu konulardan gelecek olumsuz bir gelişme kurda yukarı yönlü sert hareketlere neden olabilir . Yarın ise TCMB'den herhangi bir faiz değişikliği beklenmese de bozulan enflasyon  beklentileri sonrası TCMB'nin açıklamaları önemini koruyor." Küresel piyasalar euro bölgesi liderler zirvesi öncesinde Yunanistan'ın kreditörleri mali yardım  serbest bırakmaya ikna etmek için son dakikada yeni bir reform teklifinde bulunmasının ardından haftaya güçlü bir başlangıç yaparken, euro da değer kazandı. Yunanistan, kreditörler mali yardımı serbest bırakmazsa IMF 'ye ay sonunda yapması gereken 1.6 milyar euro ödemeyi yapamayarak temerrüde girecek. 

	Piyasalarda Yunanistan'ın bugün anlaşma  sağlayamaması halinde bankalardan mevduat kaçışının ve geniş çaplı bir bankacılık krizinin önüne gitmek için yarından itibaren sermaye  kontrolleri uygulamaya başlayacağı konuşuluyor. Cuma günü açıklanan TCMB beklenti anketi enflasyon beklentilerinin daha da bozulduğunu gösterirken merkez bankası 'nın 7 Haziran genel seçimleri sonrasında bir koalisyon hükümeti mi kurulacağı yoksa erken seçime mi gideceği yönündeki siyasi belirsizliğin devam ettiği bir ortamda gerçekleştireceği ilk Para Politikası Kurulu (PPK) toplantısında kısa vadeli faizlerde herhangi bir değişikliğe gitmesi beklenmiyor.  
  
 
