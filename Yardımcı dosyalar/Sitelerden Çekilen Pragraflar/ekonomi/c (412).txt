
	 UCUZ AMA ÇİFTÇİ SATAMIYOR  

	Bu yıl karpuz sezonunun sıkıntıyla başladığını ve tarla fiyatının 20-25 kuruş olmasına rağmen çiftçinin karpuzu satmakta zorlandığını belirten Yüreğir Ziraat Odası Başkanı Mehmet Akın Doğan, genel üretimin sadece yüzde 5’i oranındaki ihracat payının mutlaka arttırılması gerektiğini ifade etti. Doğan, özellikle batı ülkelerine yönelik yapılacak ihracatta Avrupa’nın çekirdek aile yapısının ihtiyaçlarının ve beslenme alışkanlıklarının gözetilmesini gerektiğini kaydetti. 

	 AVRUPALI BİR-İKİ DİLİM YİYOR  
	Avrupalı 2-3 kişilik ailelerin karpuzu bizim gibi günün her saatinde tüketmediğini sadece “meyve” olarak yediğini ifade eden Doğan; “Biz karpuzu yeri gelir kahvaltı, yeri gelir yemek niyetine de yeriz. Bu nedenle 8-10 kiloluk karpuzlar bize uygun olabilir ancak karpuzu bir iki dilim yiyen Avrupalı için bu ebattaki ürünün israf olması kaçınılmazdır. Bu yüzden Avrupalının tercihi küçük karpuz" dedi. 

	 3-4 KİLOLUK KALİTELİ ÜRETİM OLMALI  
	Avrupalı ailelerin bu nedenle küçük ebatlardaki kaliteli karpuzu tercih ettiğini bildiren Oda Başkanı Mehmet Doğan,” Adana karpuzunun kalitesine diyecek sözümüz yok. Ancak batı ülkelerine yönelik ihracatı arttırmak istiyorsak daha küçük ebatta, azami 3-4 kiloluk ancak kalite ve lezzet olarak iyi, çekirdeği az karpuz üretmeliyiz. Karpuzu küçülterek, ihracatımızı büyütebiliriz“ diye konuştu. 

	 ÜRETİM PLANLAMASI ŞART  
	Bu tür üretimin devlet destekli bir üretim planlaması ve çiftçi eğitimi olmadan mümkün görülmediğini anlatan Yüreğir Ziraat Odası Başkanı Mehmet Doğan, sözlerini şöyle sürdürdü: 
	“Üreticiye hangi koşullarda, ne tür ürün ekeceğini anlatmalıyız. Bölgemizde dünya sıralamasına giren bir üniversitemiz var. Çukurova Üniversitesi'nin değerli bilim adamları, Tarım Müdürlükleri, çiftçi örgütleri yani bizler üreticimizi bu konuda yönlendirmeliyiz. Toprağın, tohumun cinsine göre doğru ürünü seçmesini sağlamalıyız. Bir ekim planlaması yapmalı, çiftçiye ne kadar dekara ekim yapması gerektiğini söylemeliyiz. Örtü altı üretim ile açık tarla ekimi planlamasını doğru yapmasına yardımcı olmalıyız. Aksi durumda, fiyatı düşük olduğu halde Türkiye’nin bir çok yerine ulaştırılamayan, insanların yeterince yiyemediği pazarlanamayan, satılamayan üretim fazlası karpuzun tarlada çürümesine engel olamayız” 

	 SERİN HAVA VERİMİ ARTIRDI, TALEBİ AZALTTI  
	Yüreğir Ziraat Odası Başkanı Mehmet Akın Doğan, Adana’da bu yıl karpuz ekiminin geçen yıla göre yüzde 30 oranında artarak 115 bin dekara yükseldiğini bildirdi. Doğan; “Ekim alanları arttığı gibi bu yıl dekar verimliliğimiz de arttı. Geçen yıl dekara 4-6 ton arasında olan rekolte, bu yıl 7-9 ton seviyesine ulaştı. Serin hava verimi artırdı ama talebi azalttı. Çünkü, karpuz sıcak havada tercih edilen bir meyve" diye konuştu.  
