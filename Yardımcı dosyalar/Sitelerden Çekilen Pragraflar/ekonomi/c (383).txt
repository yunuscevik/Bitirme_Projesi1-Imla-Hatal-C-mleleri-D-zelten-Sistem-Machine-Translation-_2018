
	Otomobil Fabrikaları'nda hareketlilik bitmiyor. Bazı otomotiv yan sanayi fabrikalarında işçilerin söz verilen iyileştirmeleri yapılmadığı gerekçesiyle başlattıkları yeni eylemin Cuma günü farklı bir boyut kazanacağı ifade edildi. İşçiler, Metal İşverenleri Sendikası (MESS) tarafından teklif edilen 3 bin 500 lira brüt iyileştirmenin aylık 100 liraya denk geldiğini, bunun da yetersiz olduğunu ifade ettiler. 

	Bosch'taki sözleşme baz alınarak iyileştirme yapılmasını, eylemlerden dolayı soruşturma yapılmaması ve atılanların geri alınmasını isteyen işçiler, Cuma gününe kadar verilen sözler yerine getirilmezse yeni bir direniş başlatılacağını açıkladı. 

	Öte yandan bu haberler sosyal medyada yayılırken, Tofaş Otomobil Fabrikası 80 işçiyi işten çıkarttı. Fabrikada çay molası dışında atölyelerden dışarı çıkışlar ise yasaklandı. 

	Metal İşçileri Birliği ise şu açıklamayı yaptı: "MESS ve ortakları saat ücretlere iyileştirme yapmaktan uzak duruyor. MESS, toplamda işçiye 3500 TL ödemeyi kararlaştırdı. Üstelik bu brüt... Aylara bölündüğünde 100 TL'ye denk geliyor.Ödeme yıllara yayılarak şöyle yapılacak: Ağustos ayında brüt 1400. 2016 yılında iki defa olmak üzere 700 TL. 2017'de bir defaya mahsus olmak üzere 700 TL. 

	MESS metal işçisiyle dalga geçiyor, işçinin hak talebine gözlerini kapamaya devam ediyor. 
	Sadaka koyuyor önümüze. Kabul etmeyelim.Bütün fabrikalardaki arkadaşlar gereğini yapalım. Üretimden gelen gücümüzü bir kez daha gösterip şalteri kapatalım. Hak yoksa Cuma günü genel grev var" 
	  
