 
							
							
												
						 Bursa Ticaret ve Sanayi Odası (BTSO) tarafından gerçekleştirilen "İlk 250 Büyük Firma Araştırması"nın sonuçlarındaki rakamsal verilerden yaptığı derlemeye göre, 250 firma, 2014 yılı itibarıyla 65 milyar 822 milyon 266 bin lira ciro, 10 milyar 575 milyon 723 bin dolarlık ihracat gerçekleştirirken, 127 bin 327 kişiyi istihdam etti.  Büyük çoğunluğunu Alman şirketlerin oluşturduğu, Fransa , İtalya , İngiltere, İspanya, ABD , Japonya, İsviçre, Güney Kore, Hollanda ve Finlandiya gibi ülkelerden sermaye ortaklıklarının ya da doğrudan yatırımların bulunduğu 37 firma ise 28 milyar 566 milyon 470 bin lira ciro ve 7 milyar 632 milyon 164 bin dolarlık ihracat gerçekleştirip 32 bin 529 kişiye istihdam sağladı.  Hazırlanan listedeki toplam cironun yüzde 43,40'ını, ihracatın yüzde 72,16'sını sağlayan yabancı sermayeli firmalar, istihdamın da yüzde 25,54'üne sahip oldu.  Listedeki ilk üç şirket yabancı sermayeli  Listede ilk 3 sırada yer alan, yabancı ortaklı OYAK Renault ve Tofaş Türk Otomobil Fabrikası AŞ ile yüzde 100 yabancı sermayeli Bosch Sanayi ve Ticaret AŞ ise toplam 19 milyar 787 milyon 735 bin lira ciro ve 6 milyar 140 milyon 626 bin dolarlık ihracata imza atıp 18 bin 720 kişiyi istihdam etti.  Bu üç firmanın cirosu bile 250 firmanın cirosunun yüzde 30,06'sını, ihracatının ise yüzde 58,06'sını karşıladı. Yine sadece bu üç firmanın sağladığı istihdam, 250 firmada çalışanların yüzde 14,70'ini oluşturdu.     							
						
							
						
						
							