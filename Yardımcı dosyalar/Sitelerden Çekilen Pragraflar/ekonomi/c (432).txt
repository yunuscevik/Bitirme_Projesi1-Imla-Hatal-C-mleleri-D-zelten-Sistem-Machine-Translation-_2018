
	Bugün yapılan 19. St. Petersburg Uluslararası Ekonomik Forumu'nda, JSC Gazprom Yönetim Kurulu Başkanı Aleksey Miller, E.ON SE Yönetim Kurulu Üyesi Klaus Schäfer, Royal Dutch Shell plc CEO’su Ben van Beurden, ile OMV AG İcra Kurulu Üyesi Manfred Leitner, Rus doğalgazının Avrupalı alıcılara doğrudan tedarikine yönelik olarak doğalgaz taşıma altyapısının oluşturulması için taraflar arasında işbirliği sağlanması konusunda bir dizi mutabakat zaptı imzaladı. 

	Mutabakat zabıtları tarafların, Rusya’dan Almanya’ya iki adet doğalgaz boru hattı inşa etme niyetlerini yansıtıyor. Yeni doğalgaz hattının aktarım kapasitesi yılda 55 milyar metreküp düzeyinde olacak. 
	Taraflar, Avrupa ülkelerinde yerli üretimdeki düşüş ile küresel doğalgaz talebindeki artış göz önünde bulundurulduğunda, çevresel açıdan temiz bu yakıtın Avrupalı alıcılara güvenle tedarik edilebilmesi için altyapının geliştirilmesi gerektiğine işaret ediyor. 

	Projenin uygulamaya geçirilebilmesi için önümüzdeki günlerde ortak bir şirket kurulacak. Taraflar, yapılan fizibilite çalışmasının sonuçları da dahil olmak üzere Kuzey Akım AG’nin 2012’den bu yana kazandığı olumlu deneyimleri ve yaptığı çalışmaları yeni projeye uyarlamayı planlıyor. 
	JSC Gazprom Yönetim Kurulu Başkanı Aleksey Miller konuya ilişkin olarak “Gazprom, Kuzey Akım boru hattının faaliyete geçmesinden bu yana, bu ihracat güzergahının uzatılması olasılığını değerlendiriyordu. Şimdi ortaklarımızla beraber bu projenin uygulanmasına başlıyoruz. Rusya’nın kuzeyindeki doğalgaz sahalarını Avrupa piyasalarını birleştiren en kısa güzergah üzerinden bu yeni taşıma altyapısının geliştirilmesi, yeni doğalgaz arz sözleşmeleriyle doğalgaz tedarikinin güvenliği ve güvenilirliğinin artırılmasına katkıda bulunacak” dedi. 

	E.ON SE Yönetim Kurulu Üyesi Klaus Schäfer “Bu projeyle Gazprom'la başarılı işbirliğimizi genişleterek sürdürmeyi planlıyoruz. Kuzey Akım’da edinilen deneyim, doğalgazın Baltık Denizi üzerinden taşınmasının AB enerji ihtiyacının karşılanması için ekonomik, teknik ve çevresel bakımlardan güvenilir bir çözüm olduğunu gösterdi,” ifadelerini kullandı. 

	Royal Dutch Shell plc CEO’su Ben van Beurden ise, “Doğalgazın Avrupa enerji bileşiminde sahip olduğu önemli rolü sürdürmesi beklendiğinden, bilhassa Avrupa’nın yerli doğalgaz üretimi düşerken, enerji talebinin karşılanması için yeni projeler büyük önem taşıyor” ifadelerini kullandı. 

	OMV AG İcra Kurulu Üyesi Manfred Leitner de konuya ilişkin olarak şunları kaydetti: “Bu, Orta Avrupa’ya yönelik doğalgaz tedarikinin güvenliğinin önemli ölçüde artırılması yönünde hayati bir adım. Baumgarten’ın doğalgaz ticaret merkezi olarak rolünü de pekiştirecek. Gazprom ile neredeyse elli yıldır süren işbirliğimiz, Avrupa’ya yönelik enerji arz güzergahlarının daha da çeşitlendirilmesine olanak tanıyacak bu girişimin başarısına katkı sağlayacak”.  
