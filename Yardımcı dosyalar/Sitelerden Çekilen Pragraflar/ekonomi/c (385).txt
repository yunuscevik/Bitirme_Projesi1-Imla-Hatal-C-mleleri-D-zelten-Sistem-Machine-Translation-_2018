
	Turizm sezonunda Antalya'ya gelen Rus turist sayısındaki yüzde 30’luk düşüş, kuyum sektörünü yüzde 60 oranında olumsuz yönde etkiledi. Turizmin başkenti Antalya, Rusya’da yaşanan kriz nedeniyle sıkıntılı günler yaşıyor. Ülkelerindeki kriz nedeniyle tatile gelmeyen Rus turistlerin turizm piyasasına kaybı yüzde 30 civarında oldu. Olumsuzluktan Antalyalı kuyumcular da etkilendi. Antalya Kuyumcular Esnaf ve Sanatkarlar Odası Başkanı Ferda Erdem, Rusya’daki sorunlar nedeniyle böyle bir kriz beklediklerini ancak etkilerinin bu kadar büyük olabileceğini düşünemediklerini söyledi. 
	Yüzde 25’lik turist sayısının azalmasının kuyum sektöründe yüzde 60’lara varan bir etkisinin olduğunu ifade eden Erdem, "Rusya’daki krizin sektöre yansıyacağını bekliyorduk. Yüzde 25 civarında yansıyacağını düşünüyorduk ancak işe yansıyan kısmı yüzde 50- 60 oldu. Geçen yılla bu yılki işler arasında farklar var. Okullar kapandı. Turizmde bir hareketlilik olacağı ümidimiz var. Yıl sonunu yüzde 25 açıkla kapatacağımızı düşünüyoruz. Bu şekilde devam ederse kuyum ve diğer sektörler ciddi sıkıntı yaşayacaktır. Hepsi bir zincir şeklinde birbirine bağlı" dedi. 

	 ALMANLAR ALTIN, RUSLAR DEĞERLİ TAŞLARI TERCİH EDİYOR  
	Almanların daha çok altın zincir, Rusların ise değerli taş ve özel tasarım takıları tercih ettiğini vurgulayan Antalya Kuyumcular Esnaf ve Sanatkarlar Odası Başkanı Ferda Erdem, "Almanlar genelde altın zincir alıyor. Rus turistler ise değerli taş ve pırlanta tercih ediyor. Bizim el işçiliğimiz ve sanatımız daha tercih edilir durumda. Turistlerden özel siparişler alıyoruz. Biz fiyat ve sanat açısından tercih edilir seviyedeyiz" diye konuştu. 

	 SEÇİMLERİN SEKTÖRE ETKİSİ  
	25’inci dönem milletvekili seçimlerinin ardından hükümetin kurulamamasının piyasaya etkisini de değerlendiren Antalya Kuyumcular Esnaf ve Sanatkarlar Odası Başkanı Ferda Erdem, panik yapılmaması gerektiğini vurgulayarak, "Hükümet kurulmadı ama paniğe gerek yok. Türkiye bundan 13 yıl önceki Türkiye değil. Herkes işinin başında. Merkez Bankası işinin başında. Altında çıkış var biraz altının biraz daha inmesi lazım. Bu durumda dünyadaki Ons’un fiyatlarından kaynaklanan bir durum global bir durum yani. Seçime bağlamamak lazım. Panik yapmasınlar her şey yolunda" ifadelerini kullandı. 

	 "DÜĞÜN SEZONU OLMASINA RAĞMEN ZOR DURUMDAYIZ"  
	10 yıllık Kuyumcu Ali Kosat, gelirinin geçen yıla oranla yarı yarıya azaldığını belirterek, "Rusya krizi bizi çok etkiledi. Normal zamanlarda şu an bizim iş yapıyor olmamız lazımdı. Satış yapmadan dükkan kapattığımız oluyor. Düğün sezonu olmasına rağmen çok zor durumdayız. Geçen yıla oranla maddi kaybım yüzde 40 oranında. Ayda 10 bin TL geliri olanlar 5-6 bin TL’ye düşmüş durumda" dedi. 

	 "SEZON GEÇ BİTERSE İŞLER BİRAZ DAHA İYİ OLABİLİR"  
	Turizm sezonun geç başladığını bunun da sektöre etkisinin olduğunu ifade eden bir başka Kuyumcu İbrahim Gündoğay ise, “Turizm kuyumcuları etkiledi. Özellikle otellerde ve otellere yakın yerlerdeki kuyumcular çok etkilendi. Geçen yıla oranla işler düştü. Geçen yılki gelirle, bu yılki gelir arasında düşüşler var. Sezon Antalya’da geç başladı. Geç biterse işler biraz daha iyi olabilir" diye konuştu. 

	ALPARSLAN ÇINAR - ADEM AKALAN 
