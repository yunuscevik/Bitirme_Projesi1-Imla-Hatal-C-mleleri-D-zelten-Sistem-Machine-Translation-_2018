 
							
							
						
						
						 SW karoserli araçların ülkemizde ilgi görmeyişini, hak ettiğin yerde olmayışlarını aslına bakarsanız mantığım hiç mi hiç almıyor. Biz ki Tofaş Kartal kullanan bir nesiliz. Hala bu otomobilden yollarda görmek bile mümkün. Fakat sonrasında halkın ilgi duyduğu otomobiller değişim gösterdi. Özellikle sedan ve elbette hafif ticari araçların dahil olmasıyla SW karoserli araçlar hak ettikleri ilgiyi görmemeye başladı.  Bense bu konuda hakları olan ilgiyi göreceklerine karşı hala inancımı devam ettiriyorum. Bu hafta da bu inancımın devam etmesini sağlayan bir otomobil test konuğum oldu: Volvo XC70. Bu otomobili gerçek bir aile dostu olarak görüyorum. Öncelikle kullanım alanı açısından çok zengin. Arka tarafta taşıdığı çanta neredeyse hafif ticari araçlar kadar kullanım alanı sunuyor. Yaşam alanı beş kişinin rahatlıkla yolculuk yapabileceği şekilde geniş. İç mekanda sunulan eşya gözlerinin sayısı da ihtiyaçları rahatlıkla giderebilecek seviyede. Görüş açıları konusunda da camların bol bol kullanılmasıyla kusursuz. Aynı zamanda cam sayısının bu kadar fazla olması nedeniyle iç mekanda son derece aydınlık.  Bu arada bir konuya açıklık getirmek istiyorum. Bu hafta test konuğum olan araç Premium sınıfta yer alan bir seçenek. O nedenle fiyatı da yüksek seviyelerde kalıyor. Fakat uygun fiyatlı SWler için de durum aynı, hak ettikleri yerde değiller.  Onun için aile dostu dedim, sürüş karakteri konusunda bunu çok başarılı bir şekilde taşıyor. Zaten Volvo markasının genlerinde var olan güvenli lafı bu araçta da kendisini fazlasıyla hissettiriyor. Uzun bir araç kullanıyor olmama rağmen bunu sürüşler sırasında neredeyse hiç hissetmedim. Aynı zamanda kullanırken keyif aldığım araçlardan birisi de olmayı başardı.   Bu arada ben bu aracın görünümünü de sevenlerdenim. Ona baktığım zaman ilk olarak kaliteli duruş görüyorum. Abartılı hatları olmamasına rağmen tasarımıyla en baştan bana güven verdi. Yan tasarımına baktığım zamanda bütünlüğü koruyan başarılı çizgiler karşıma çıkıyor. Bu bölümde özellikle camlarda kullanılan çerçevenin getirdiği artı etkiyle çekici görünüyor. Yüz tasarımında hafiften bile olsa biraz kibirli görünmesi de tamamen hakkı. Çünkü çok fazla şey vaad ediyor.   Bunlar ne mi? Öncelikli olarak motor kaputunun altında yatan 2.0 ltlik dizel ünitenin performansı. 4250 d/dde 181 HP güç üreten 4 silindirli turbo dizel ünite, 1750 d/dden itibaren 400 Nm torku kullanıma sunuyor. Özellikle tork değeri açısından gerçekten de çok çekici bir rakam. Bu tork değerini biraz daha alt bir devirde verebilse elbette daha iyi olurdu. Çünkü bu devre çıkana kadar torkun güçlü karakterini hissetmekte biraz sıkıntı yaşanıyor. Bu motor seçeneğine eşlik eden 8 ileri oranlı otomatik şanzımansa Volvo markasının hak ettiği değerlerden biri. Vites seçimleri neredeyse kusursuz diyebileceğim bir hızda gerçekleşiyor. Atak bir karaktere bürünmesi gerektiğini düşündüğüm anda aradığımı çok rahat bir şekilde verdi. Aynı zamanda hızlı bir şekilde üst vites seçeneklerine tırmanıyor olması ekonomik tüketim sonuçlarını da beraberinde getiriyor. Test tablosunda ortaya çıkan sonuç bu otomobili kullananların büyük bir bölümünü mutlu edecek bir seviyede.   Volvo yönlendirme kabiliyeti açısından yeterli olanı veriyor. Bence markanın yapacağı yenileme operasyonunda bu durum kesinlikle iyileştirilmeli. Premium sınıfta yer alan rakiplerinin biraz gerisinde kalıyor. Artık Volvonun burada da yıllardır biriktirdiği ArGe çalışmalarının sonucunu alması ve bizlerin Bu işi Almanlar daha iyi yapıyor düşüncesini ortadan kaldırması gerekiyor.   Güvenlik konusunda kullandığım en iyi araçlardan biri olan XC70, sahip olduğu elektronik yardımcılarla bunu zaten üst seviyelere çıkarmış durumda. Bunun yanına 0-100 km/s hızlanmasını 8.8 saniyede tamamlayan ve yine açıklanan verilere göre son hızı 210 km/s olan bir performansı da ekleyerek biraz da hızlı olmak isteyen babaları da kolaylıkla kendisine çekiyor.   Sonuç  Volvo XC70 tam bir aile dostu. Bir ailenin tüm beklentilerine zorlanmadan yanıt verirken bunu olabilecek en yüksek güvenlik seviyesinde yapıyor. Kullanırken özellikle ailenizle yaptığınız yolculuklar sırasında kendinizi güvende hissediyorsunuz. Ayrıca performans arayan babaların (ya da annelerin) ihtiyaçlarına da zorlanmadan cevap veriyor. Üstelik tüm bunları yaparken elbette 8 ileri oranlı otomatik şanzımanının da getirdiği artıyla ekonomik yakıt tüketimiyle dikkat çekiyor.  +Başarılı tasarım, keskin hatlar, yaşam alanı genişliği, kullanım kolaylığı, motor, şanzıman, performans, güvenlik, yol tutuş karakteri, menzil -Büyük direksiyon simidi, arkası boş orta konsol, sıradan kalan iç mekan tasarımı, fiyat, yönlendirme kabiliyeti, ahşap görünümlü kaplamalar  Teknik Veriler Volvo XC70 2.0 A/T Motor (tip/silindir sayısı) Sıralı/4 Yerleşim Önde enlemesine Supap/eksantrik sayısı 16/2 ÇapxStrok - mm Motor hacmi 1969 cc Maksimum güç 181 HP-4250 d/d Maksimum tork 400 Nm-1750/2500 d/d Son hız 210 km/s 0-100 km/s hızlanma 8.8 sn Şanzıman 8 ileri otomatik Aktarma Önden çekiş Frenler (ön/arka) Hava kanallı disk/disk Lastikler 225/45 R17 Tüketim (fab. ver.) 4.4/4.8/5.5  lt Depo kapasitesi 70 lt Bagaj hacmi 575 lt Garantiler Volvo XC70 2.0 A/T Mekanik 3 yıl/100 bin km Boya 6 yıl Pas 12 yıl Yol yardım (0212) 444 48 58  Periyodik bakım 10 bin km Donanımlar Volvo XC70 2.0 A/T Havayastığı sürücü/yolcu/yan S/S/S Radyo/CD çalar S/S ABS S ESP S Klima S Elektrikli ön/arka cam S/S Test verileri Volvo XC70 2.0 A/T Performans 0-50 km/s 4.5 sn 0-100 km/s 9.1 sn 0-130 km/s 13.5 sn 0-400 m 15.1 sn Ara hızlanma 60-100 km/s 7.2 sn (Dde) 80-120 km/s 8.5 sn (Dde) Ağırlık 1872 kg Dönüş çapı 11.5 m Frenler 100-0 km/s soğuk 39.8 m 100-0 km/s sıcak 40.0 m Gürültü 50 km/s 59 dB(A) 100 km/s 64 dB(A) 130 km/s 68 dB(A) Tüketim 6.9 lt Menzil 1014 km Ölçüler Volvo XC70 2.0 A/T Uzunluk 4838 Genişlik 1870 Yükseklik 1604 Aks mesafesi 2815 
							
						
							
						
						
							