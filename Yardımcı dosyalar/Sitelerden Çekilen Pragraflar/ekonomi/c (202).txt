 
							
							
						
						
						 Ziraat Odaları Ordu Koordinasyon Kurulu Başkanı Arslan Soydan, 2009 yılında yürürlüğe giren yeni fındık stratejisini, fındığın geleceği açısından bir milat olarak kabul ettiklerini söyledi.  Tarihte ilk kez 2009 yılında fındık fiyatının serbest piyasa koşullarında oluşmasının önünün açıldığı anımsatan Soydan, "O dönem alan bazlı gelir desteği ödemesinin ne olduğunu kimse tam olarak bilmese de yıllar içerisinde ne kadar önemli bir destek olduğunu herkes gördü" dedi.  Söz konusu desteklemenin 14 ildeki fındık üreticilerini kapsadığını anlatan Soydan, şöyle konuştu:  "Baktığımız zaman uygulamanın ilk yılında Türkiye genelinde fındık üreticilerine 720 milyon TL ödeme yapılmış. 2010 yılında bu destek 726 milyon TL'ye çıkmış. 2011 yılında 730, 2012 yılında 738, 2013 yılında 788 milyon TL destek sağlanmış. Bunları topladığınız zaman ortaya 3 milyar 702 milyon TL gibi çok devasa bir rakam çıkıyor. 2014 yılı desteklemesinin ödenmesiyle rakamın 4,5 milyar TL olmasını bekliyoruz."  Soydan, son yıllarda Türkiye'de tarımsal ürünler içerisinde en fazla desteğin fındığa verildiğine işaret ederek, fındığın ise bunun karşılığında ülke ekonomisine katkı sağladığını vurguladı.  Fındığın ülke ekonomisine her yıl milyon dolarlık döviz  getirisi olduğunu belirten Soydan, "Bu açıdan ortaya çıkan rakam çok büyük ama biz fındık üreticisinin bu desteği hak ettiğini düşünüyoruz" ifadesini kullandı.   "Nakit parayı tarıma çevirmek kolay değil"   Soydan, uygulamayla "fındık üreticisi tembelleşiyor" yönünde yapılan eleştirileri kabul etmediklerini dile getirerek, şunları kaydetti:  "Sonuçta burada üreticinin eline direkt nakit para geçiyor. Kabul edelim ki nakit parayı tarıma çevirmek kolay değildir ancak zaman içerisinde ürün para ettikçe üretici bahçesinden 1 kilogram daha fazla fındık alabilmek için o bahçeye yatırım yapmaya başlayacaktır. Bu da parayla olacaktır. Zaten biz de üretici temsilcileri olarak devamlı onlara aldıkları parayı üretime çevirmeleri tavsiyesinde bulunuyoruz. Belli bir noktaya gelindi. Ödeme yapılsın, üreticilerimizin çoğu parayı bahçelerinin bakımı için kullanacaktır."  
							
						
							
						
						
							