
	İşsizlik oranı yüzde 10,6 seviyesinde gerçekleşti 

	Türkiye İstatistik Kurumu (TÜİK), Mart 2015 ‘İşgücü İstatistikleri’ni açıkladı Buna göre; Türkiye genelinde 15 ve daha yukarı yaştakilerde işsiz sayısı 2015 yılı Mart döneminde geçen yılın aynı dönemine göre 322 bin kişi artarak 3 milyon 69 bin kişi oldu. İşsizlik oranı ise 0,9 puanlık artış ile yüzde 10,6 seviyesinde gerçekleşti. Aynı dönemde; tarım dışı işsizlik oranı 1 puanlık artış ile yüzde 12,6 olarak tahmin edildi. 15-24 yaş grubunu içeren genç işsizlik oranı 1,9 puanlık artış ile yüzde 18,6 olurken,15-64 yaş grubunda bu oran 0,9 puanlık artış ile yüzde 10,8 olarak gerçekleşti. 

	İstihdam edilenlerin sayısı 2015 yılı Mart döneminde, bir önceki yılın aynı dönemine göre 370 bin kişi artarak 25 milyon 953 bin kişi, istihdam oranı ise 0,1 puanlık azalış ile yüzde 45 oldu. 

	Bu dönemde, tarım sektöründe çalışan sayısı 122 bin kişi azalırken, tarım dışı sektörlerde çalışan sayısı ise 491 bin kişi arttı. İstihdam edilenlerin yüzde 20’si tarım, yüzde 20,5’i sanayi, yüzde 6,9’u inşaat, yüzde 52,6’sı ise hizmetler sektöründe yer aldı. Önceki yılın aynı dönemi ile karşılaştırıldığında hizmet sektörünün istihdam edilenler içindeki payı 1,4 puan artarken, tarım sektörünün payı 0,8 puan, sanayi sektörünün payı 0,5, inşaat sektörünün payı 0,2 puan azaldı. 

	İşgücü 2015 yılı Mart döneminde bir önceki yılın aynı dönemine göre 692 bin kişi artarak 29 milyon 22 bin kişi, işgücüne katılma oranı ise 0,5 puan artarak yüzde 50,4 olarak gerçekleşti. Aynı dönemler için yapılan kıyaslamalara göre; erkeklerde işgücüne katılma oranı değişim göstermeyerek yüzde 70,6, kadınlarda ise 0,9 puanlık artışla yüzde 30,7 olarak gerçekleşti. 

	Mart 2015 döneminde herhangi bir sosyal güvenlik kuruluşuna bağlı olmadan çalışanların oranı, bir önceki yılın aynı dönemine göre 1,7 puan azalarak yüzde 32,7 olarak gerçekleşti. 

	Mevsim etkilerinden arındırılmış istihdam sayısı bir önceki döneme göre 124 bin kişi artarak 26 milyon 407 bin kişi olarak gerçekleşti. İstihdam oranı ise 0,1 puanlık artış ile yüzde 45,8 oldu. 

	Mevsim etkilerinden arındırılmış işsizlerin sayısında 2015 yılı Mart döneminde, bir önceki döneme göre 28 bin kişilik azalış gerçekleşti. İşsizlik oranı ise 0,2 puanlık azalış ile yüzde 10 oldu. 

	Mevsim etkilerinden arındırılmış işgücüne katılma oranı bir önceki döneme göre 0,1 puanlık artış ile yüzde 50,9 olarak gerçekleşti. Ekonomik faaliyete göre istihdam edilenlerde en fazla artış 164 bin kişi ile tarım sektöründe gerçekleşti.  