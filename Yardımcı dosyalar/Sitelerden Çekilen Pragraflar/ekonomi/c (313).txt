

  
    
      
       
     
	Türkiye İstatistik  Kurumu ve Türkiye Cumhuriyet Merkez Bankası  işbirliği  ile yürütülen tüketici eğilim anketi sonuçlarından hesaplanan tüketici güven endeksi , Haziran  ayında bir önceki aya göre yüzde  3.4 arttı; Mayıs ayında 64.29 ile en düşük düzeye inen endeks Haziran ayında 66.45 oldu. 

	Anket sonuçlarından hesaplanan tüketici güven endeksi 0-200 aralığında değer alabilmektedir. Tüketici güven endeksinin 100’den büyük olması tüketici güveninde iyimser durumu, 100’den küçük olması tüketici güveninde kötümser durumu göstermektedir. 

	Tasarruf etme ihtimali 20.0’nin de altında 

	Tüketicilerin tasarruf etme ihtimali endeksi yüzde 1.3 azaldı. Mayıs ayında 19.79 olan endeks, Haziran ayında 19.53 değerine düştü. Bu düşüş , tüketicilerin gelecek 12 aylık dönemde tasarruf etme ihtimallerinin bir önceki aya göre azaldığını gösteriyor. 

	Hanenin maddi durum beklentisi yüzde 2.0 arttı 

	Hanenin maddi durum beklentisi endeksi bir önceki aya göre yüzde 2.0 arttı. Mayıs ayında 86.18 olan endeks değeri Haziran ayında 87.92 oldu. Bu artış, gelecek 12 aylık dönemde hanenin maddi durumunun daha iyi olacağını bekleyenlerin arttığını gösteriyor. 

	Genel ekonomik durum beklentisi yüzde 4.7 arttı 

	Genel ekonomik durum beklentisi endeksi yüzde 4,7 artarak, 89.48 oldu. Bu artış, gelecek 12 aylık dönemde genel ekonomik durumun daha iyi olacağı yönünde beklentisi olan tüketicilerin sayısının bir önceki aya göre arttığını gösteriyor. 

	İşsiz sayısı beklentisi yüzde 4.8 arttı 

	İşsiz sayısı beklentisi endeksi de bir önceki aya göre yüzde 4.8 artışla Haziran ayında 68.86 değerine yükseldi. Bu artış, gelecek 12 aylık dönemde işsiz sayısında artış bekleyenlerin oranındaki azalmadan kaynaklandı. 

	 DHA  
  
 
