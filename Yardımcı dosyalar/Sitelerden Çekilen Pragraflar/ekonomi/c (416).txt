
	Türkiye'nin Avrupa Konseyi Parlamenter Meclisi’ndeki üye sayısı da 12'den 18'e yükseltildi 
	Türkiye, Avrupa Konseyi bütçesine en fazla katkı sağlayan (grand payeur) ülkeler arasına girdi. Dışişleri Bakanlığın'dan konuyla ilgili yapılan açıklamada şu ifadelere yer verildi: "Türkiye, demokrasi, insan hakları ve hukukun üstünlüğü alanlarında tek pan-Avrupa kuruluşu olan Avrupa Konseyi’nin çalışmalarına kurucu üye olarak özel önem atfetmektedir. 

	Bu anlayışla ülkemiz, 2016 yılından itibaren Avrupa Konseyi bütçesine en fazla katkı sağlayan (grand payeur) ülkeler arasına dâhil olmuştur. Bu süreçte, Avrupa Konseyi Parlamenter Meclisi’ndeki üye sayımızın, nüfusumuzla orantılı olarak, hâlihazırdaki 12'den 18'e yükseltilmesi kararı da Avrupa Konseyi bünyesinde alınmış ve 16 Haziran 2015 tarihinden itibaren geçerli olmak üzere Statüde gerekli değişiklik yapılmıştır. Benzer değişiklik, Yerel ve Bölgesel Yönetimler Kongresi’ndeki üye sayımızda da olacaktır. 
	Üye sayılarımızdaki bu artış, Avrupa Konseyi’nin parlamenter ve yerel demokrasi kanadındaki çalışmalarında, bir yandan ülkemizin görüşlerinin daha güçlü bir temsille dile getirilmesine, diğer yandan da, kıtamız başta olmak üzere, uluslararası alandaki mevcut sorun ve meydan okumalara çözüm bulunması çabalarına daha etkin katkı sağlayacaktır." 
