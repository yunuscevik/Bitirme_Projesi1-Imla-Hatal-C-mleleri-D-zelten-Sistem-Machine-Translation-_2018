 
							
							
						
						
						 Karadeniz Fındık Mamulleri ve İhracatçıları Birliğinin yazılı açıklamasında, 1 Eylül'de başlayan 2014-2015 fındık ihraç sezonunun üç aylık döneminde standart naturel iç fındığın kentalinin (100 kilogramı) ortalama bin 269 dolardan işlem gördüğü belirtildi.  Açıklamada, 1Eylül-30 Kasım tarihlerinde Türkiye'nin 68 bin 545,1 ton fındık ihraç ederek karşılığında 785 milyon 750 bin 28 dolar  gelir sağladığı vurgulandı.  İhracatın 54 bin 313,2 tonunun AB ülkelerine yapıldığı ifade edilen açıklamada, AB dışındaki Avrupa ülkelerine 7 bin 42,6 ton, denizaşırı ülkelere 4 bin 479,8 ton, diğer ülkelere ise 2 bin 709,5 ton fındık ihracatı gerçekleştirildiği bildirildi.  Açıklamada, Türkiye'nin, geçen sezonun aynı dönemde 85 bin 253 ton fındık ihraç ederek 604 milyon 374 bin 423 dolar gelir elde ettiği kaydedildi.  
							
						
							
						
						
							