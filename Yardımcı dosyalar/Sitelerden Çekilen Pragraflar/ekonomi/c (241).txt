 
							
							
						
						
						 Köleoğlu, yazılı açıklamasında, Trabzon'un geçen yıl gerçekleştirilen Türkiye fındık ihracatında en büyük payı elde ettiğini belirtti.  Karadeniz Fındık ve Mamulleri İhracatçıları Birliği'nin açıklamasına göre 2014 yılında 252 bin 528 ton iç fındık ihraç edilerek karşılığında 2 milyar 314 milyon 253 bin dolar  döviz  sağlandığını aktaran Köleoğlu, söz konusu dövizin yıl bazında Türkiye fındık ihraç tarihinin rekorunu teşkil ettiğini vurguladı.  Köleoğlu, 2014 yılı Türkiye fındık ihracatının içinde Trabzon'un 824 milyon 509 bin dolar ile yüzde 35,6 oranında paya sahip olduğunu belirterek, "Trabzon, tarihte fındık ihracatının da ilk yapıldığı şehir olarak bilinir. Tarihten gelen ticaret kenti özelliğiyle Trabzon, az üretmesine rağmen çok ihracat yapmaktadır. Trabzon'un fındık ihracatındaki liderliği uzun yıllardır sürüyor. İl düzeyinde 6 entegre fındık işleme tesisiyle 10 fındık kırma fabrikası bulunuyor" ifadelerini kullandı.  Üretimde de verimliliği artırarak pay sahibi olmak istediklerine dikkati çeken Köleoğlu, şunları kaydetti:  "Trabzon'da yaklaşık 64 bin hektarlık alanda fındık üretilmekte. Bu, Türkiye genelinin yüzde 8'ine karşılık gelmekte. TTB olarak, fındığın üretimden tüketime kadar bir bütünlük içinde ele alınması gerektiği ilkesinden hareketle bahçelerimizde üretim ve kalitenin, dış ticaretimizde de satışının artması için çaba gösteriyoruz. Fındıkta Verim ve Kaliteyi Artırma Projesi'ni uygulayarak, dekarda 80-90 kilograma kadar düşen üretim miktarımızı 200-250 kilograma çıkarmaya çalışıyoruz. Hedefimiz çok üretip çok satarak üreticimizden ihracatçımıza kadar herkesin kazanmasına vesile olmak."      
							
						
							
						
						
							