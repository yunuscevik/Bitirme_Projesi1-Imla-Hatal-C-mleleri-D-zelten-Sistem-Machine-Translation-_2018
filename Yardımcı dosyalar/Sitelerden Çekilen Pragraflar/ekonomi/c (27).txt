 
							
							
												
						 Toroslar'ın eteğinde üretilen, kalitesi ve tadıyla yurtdışında "Türk Kirazı" olarak bilinen Hadim kirazının hasadına başlandı. Bu yıl rekoltenin 10 bin ton civarında olacağı beklenen kirazın yurtdışı yolcuğu, bahçede başlıyor.  İhracata yönelik yetiştirilen, raf ömrü uzun, yüksek getirisi olan kirazın hasadı ortalama 2 ay boyunca devam edecek.  Hadim İlçe Gıda, Tarım ve Hayvancılık Müdürü Erol İşcan, yaptığı açıklamada, ilçede 25 bin dekar alanda kiraz üretimin gerçekleştirildiğini söyledi.  Bu yıl hava sıcaklıklarının mevsim normallerinin altında seyretmesi nedeniyle hasada geç başlandığını anlatan İşcan, rekoltenin geçen yıla göre biraz daha yüksek olacağını tahmin ettiklerini dile getirdi.  İşcan, bu yıl yaklaşık 10 bin ton civarında kiraz üretiminin beklendiğini belirterek, açılış fiyatlarının geçen yıla göre daha yüksek başladığını bildirdi.  Geçen yıl kaliteli kirazın kilogramının 16 liraya kadar alıcı bulduğuna işaret eden İşcan, "Fiyatlar geçen sene 3-4 liradan, 15-16 liraya kadar tırmanmıştı. Bu sene bu rakamı görür mü, bilemiyoruz. Sezonun açılış fiyatı 4-5 liradan başladı. Daha yükseğe çıkar mı, göreceğiz" dedi.   "Rusya'daki devalüasyon fiyatları etkiler"   İşcan, kiraz ihracatının önemli bir kısmının Rusya 'ya gerçekleştiğini anlatarak, bu ülkedeki devalüasyon ve orta gelir sınıfının alım gücünün düşmesi nedeniyle fiyatlarda bir miktar düşüş olabileceğini söyledi.  Rus pazarında yaşanan bu sıkıntının Türkiye'deki kiraz fiyatlarını da bir miktar etkileyeceğini ifade eden İşcan, "Ülkemizde ihracatçılar yeni pazarlara açılmaktadır. Uzak Doğu ve Asya pazarına, Çin  ve Japonya'ya daha yüksek fiyatla kiraz ihraç edebilmemiz mümkün görünüyor" diye konuştu.  İşcan, Türkiye'de son turfanda kirazının Hadim'de olduğuna dikkati çekerek, "Bazı iklimsel nedenlerle son turfandanın 20 Ağustos'a kadar uzayacağını tahmin ediyoruz. Türkiye'de bu tarihten sonra kiraz hasadı başka yerde yok. Kiraz hasat döneminin bu kadar uzun periyoda yayıldığı bir başka bölge yok. Hadim kirazı Rusya başta olmak üzere birçok Avrupa ülkesine yüksek fiyattan ihraç edilmektedir. İlçemizdeki kirazın en önemli özelliği henüz dalındayken ihracatçı firmalar tarafından alınarak yurt dışına satılmasıdır. Yüzde 90'ı ihraç edilen kirazın kalanı ise iç pazara gidiyor" ifadelerini kullandı.    							
						
							
						
						
							