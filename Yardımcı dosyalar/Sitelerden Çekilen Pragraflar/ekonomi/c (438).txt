
	Son bir yıl içinde akaryakıt fiyatlarında tam 82 kez ayarlama yapıldı. Motorine 14 kere indirim, 10 kere zam gelirken, benzinde 19 indirim, 12 zam oldu. Starpet Garzan Akaryakıt Dağıtım Pazarlama A.Ş, tarafından açıklanan rakamlara göre; 1 Haziran 2014 ile 1 Haziran 2015 tarihleri arasında Motorine 10, benzine 12, gazyağına 16 kez zam geldi. Yine aynı tarih aralığında motorin fiyatları 14, benzin fiyatları 19, gazyağı fiyatları da tam 9 kez indirim gördü. Bir yıl içinde 2 haneli rakamlarla inip çıkan akaryakıt fiyatlarında yılsonunda yaşanan fark ise kurşunsuz benzinde -0,35 TL, motorinde -0,37 TL ve gazyağı fiyatlarında -0,44 TL oldu. Seçim öncesindeki yıl böyle bir farkla geride kalırken, seçimin ertesi günü açıklanan akaryakıttaki zam oranları önümüzdeki yılda da benzer bir tablonun yaşanacağının sinyallerini verdi. 
	Hareketlilik bu kadar yoğun olunca birçok sürücü de, akaryakıt ürünlerine sık sık yapılan zamlara çoğu zaman hazırlıksız yakalanıyor. Açıklamaya göre; akaryakıt sektörünün tamamen yerli markası Starpet, her akaryakıt zammı öncesinde müşterilerine izinli SMS yoluyla zamlar hakkında bildirimde bulunarak sürücülerin zamlara hazırlıksız yakalanmasını önlüyor. 

	Her zammın 5-6 saat öncesinden tüm müşterilere SMS ile bildirimde bulunduklarını belirten Starpet Yönetim Kurulu Başkan Yardımcısı Murat Okalin, “Bu yıl 10’uncu yılını kutlayan Starpet olarak, 2015 yılının Ocak ayında hayata geçirdiğimiz SMS uygulaması, müşterilerimiz tarafından önce büyük bir şaşkınlıkla, ardından da memnuniyetle karşılandı. Bu uygulama sayesinde satışlarımızda yüzde 15 oranında artış yaşandı”. 
	Okalin, zamdan 5-6 saat önce SMS yoluyla bildirimde bulunmalarının ardından, zam öncesi depolarını doldurmak isteyen müşteriler sayesinde istasyonlarında büyük bir hareketlilik yaşandığını ifade etti.  
