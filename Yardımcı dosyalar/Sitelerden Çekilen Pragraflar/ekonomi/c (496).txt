
	Türkiye Bankalar Birliği Risk Merkezi Mayıs ayına ait çek bilgilerini açıkladı. Türkiye Bankalar Birliği Risk Merkezi’nin verilerine göre; Ocak-Mayıs 2015 dönemindeki karşılıksız çek adedi, geçen yılın aynı dönemine göre yüzde 12 artarken, karşılıksız işlemi yapılan çeklerin tutarındaki artış ise yüzde 49 oranında gerçekleşti. 2015’in ilk 5 ayında bankalara 8,4 milyon adet çek ibraz edilirken bu çeklerin parasal tutarı da 247 milyar TL oldu. İbraz edilen çek sayısı geçen yılın aynı dönemine göre yüzde 3 azalırken, parasal karşılığı yüzde 11 arttı. 
	Ocak-Mayıs 2015 döneminde 10,8 milyar TL tutarında 276 bin adet çek için karşılıksız işlemi yapıldı. Bununla birlikte, aynı dönemde karşılıksız işlemi yapılan 1,3 milyar TL tutarındaki 50 bin adet çek daha sonra ödendi. 
	Mayıs ayında karşılıksız işlemi yapılan çeklerin bankalara ibraz edilen çeklere oranı, adet olarak yüzde 3,4 ve tutar olarak yüzde 3,5 oldu. Ocak-Mayıs 2015’i kapsayan 5 aylık dönemde ise karşılıksız işlemi yapılan çeklerin bankalara ibraz edilen çeklere oranı, adet bazında yüzde 3,3 ve tutar bazında yüzde 4,4 olarak gerçekleşti. Geçen yılın ilk 5 ayında bu oran, adet olarak yüzde 2,8 ve tutar olarak yüzde 3,3 idi. 

	Mayıs 2015 sonu itibarıyla, adet bazında en fazla karşılıksız işlemi yapılan 5 il İstanbul, Ankara, İzmir, Antalya ve Bursa olarak sıralandı. Tutar olarak en fazla karşılıksız işlemi yapılan çeklerin bulunduğu illerde ise ilk sırada yine İstanbul yer alırken, İstanbul’u sırasıyla Ankara, İzmir, Gaziantep ve Antalya takip etti. 

	Mayıs 2015 itibarıyla, tutar olarak, karşılıksız işlemi yapılan çeklerin ibraz edilen çeklere oranının en yüksek olduğu il, yüzde 9,4 oranla Edirne oldu. Edirne’yi sırasıyla, yüzde 8,1 ile Erzurum, yüzde 7,8 ile Adıyaman, yüzde 7,7 ile Kırklareli ve yüzde 7,6 oranla Kahramanmaraş izledi. Tutar olarak en düşük karşılıksız çek oranına sahip iller ise Çankırı, Sivas ve Karabük oldu. 
	  
