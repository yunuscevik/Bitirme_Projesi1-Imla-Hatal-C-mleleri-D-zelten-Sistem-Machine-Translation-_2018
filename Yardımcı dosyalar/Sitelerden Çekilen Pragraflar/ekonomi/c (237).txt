 
							
							
						
						
						 Yaklaşık 942 milyon 212 bin 767 dolar  ihracat hacmiyle başta Rusya  olmak üzere dünyanın birçok ülkesine ürün gönderen Türk narenciye sektörü, alternatif pazar olarak değerlendirdiği Japonya ve Çin  Halk Cumhuriyeti'ne yapacağı ihracatla daha da güçlenmek istiyor.  Ulusal Turunçgil Konseyi (UTK) Başkanı Kemal Kaçmaz, narenciye üretim ve ihracatında Türkiye'nin küresel bir oyuncu olduğunu söyledi.  Önceki yıl 1 milyon 371 bin 187 ton narenciye ihracatı yapan sektörün, bu rakamı 2014'de 1 milyon 585 bin 469 tona yükselttiğini hatırlatan Kaçmaz, şöyle devam etti:  "Ülkemiz için narenciye, üretim ile ihracat açısından son derece önemli ve stratejik bir sektör. Aynı zamanda cari açığın düşürülmesinde en büyük katkıyı sağlayan narenciye sektöründe, ülke olarak hiçbir ithal mal girdisi kullanmıyoruz. Yaptığımız ihracatla da dünya sıralamasında üçüncüyüz. En hassas bölgeler bile bugün bizi tercih ediyor. Japonya'ya greyfurt gönderebiliyoruz ki bu bizim için önemli. Biz bu ülkelere ürün ihraç edebilir hale geldik. Bizden daha önceleri analizler isteyen ülkeler, şu anda analizleri kaldırdılar."  Kaçmaz, sektörün Rusya ve Irak gibi geleneksel pazarlarına ek olarak alternatif pazar arayışını da sürdürdüğünü aktararak, "2010 yılında Japonya'ya greyfurt ihracatına başladık. Bu yıl limonla ilgili prosedürleri de tamamladık. İnşallah bu sezon limon arkasından kiraz ihracatını da bu ülkeye gerçekleştirmiş olacağız" diye konuştu.  Kaçmaz, Gıda, Tarım ve Hayvancılık Bakanlığı'nın Çin Halk Cumhuriyeti'yle "Gıda Güvenliği Çerçeve Anlaşması" imzaladığını hatırlatarak, iki ülke arasındaki bürokratik işlemlerin tamamlanmasıyla narenciye ihracatındaki işlemlerin hız kazanacağına vurgu yaptı.   Hedef 3,5 milyar dolar narenciye ihracatı   Çin Halk Cumhuriyeti'yle ilgili bir fizibilite çalışması da yaptıklarını aktaran Kaçmaz, bu çalışmayla ülkenin 1 yıl boyunca hangi ülkelerden hangi ürünü ne kadar miktarda ve hangi zamanda ithal ettiğini tespit etmeye çalıştıklarını söyledi.  Tespitler sonucunda bu ülkeye yapılacak ihracatta önemli mesafeler kat etmeyi amaçladıklarını ifade eden Kazmaz, şunları aktardı:  "Çin Halk Cumhuriyeti bizden yaş sebze ve meyve adına talepleri var, bu talepleri değerlendireceğiz. Yaptığımız fizibilite çalışmalarını da tamamlayarak ihracatımızı güçlendireceğiz. Konuyla ilgili tüm kurum ve kuruluşlarımız Gıda, Tarım ve Hayvancılık ile Ekonomi bakanlıklarımız gerekli gayreti gösteriyorlar. Umut ederiz ki tüm yaptığımız bu çalışmalarla hedeflediğimiz 3,5 milyar dolar narenciye ihracatına bir an önce ulaşmış oluruz."     
							
						
							
						
						
							