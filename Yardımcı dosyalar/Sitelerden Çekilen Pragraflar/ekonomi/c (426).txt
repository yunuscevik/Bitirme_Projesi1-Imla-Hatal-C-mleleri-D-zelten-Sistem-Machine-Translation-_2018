
	 Büyük harcamaların yapıldığı özel günlerin sonuncusu olan Babalar Gününde piyasaya bir buçuk milyar liradan fazla harcama yapılmasının beklendiğini belirten TESK Genel Başkanı Bendevi Palandöken, “Piyasanın canlanmasına en büyük katkı özel günler ve bayramlarda olmaktadır. Evimizin direği, çok değerli ve sevgili babalarımız için Babalar Günü’nde yapılacak harcamalar piyasanın canlanmasına neden olacaktır” dedi. 

	 “HER BÜTÇEYE UYGUN HEDİYE”  
	Başta giyim ve elektronik sektörlerinde yoğun olarak alışveriş yapılacağını kaydeden Türkiye Esnaf ve sanatkârları Konfederasyonu (TESK) Genel Başkanı Bendevi Palandöken, “ Babalar Gününde yapılan harcamalar diğer özel günleri geçerek en fazla alışveriş yapılan özel gün haline geldi. 2013 yılında bir milyar lirayı bulan harcamalar 2014 yılında 1,5 milyar liraya yaklaşmış, bu sene de 1,5 milyar lirayı aşması bekleniyor. Vatandaşların yapacakları harcamalar başta giyim ve elektronik sektörlerinde hareketlilik yaşatacaktır. Herkesin bütçesine uygun bir hediye almasının beklendiği bu günde esnafımız tüm hazırlıklarını yaptı” diye konuştu. 

	 “PİYASANIN CANLANMASI BEKLENİYOR”  
	Bu hafta sonu satışların normal günlere göre daha canlı geçmesini bekleyen esnafta, her keseye göre bir hediye bulunduğunu söyleyen Bendevi Palandöken, “ Babalar gününde seçim yapmakta zorlananlar için giyim, elektronik ve aksesuar gibi çok çeşitli ürünleri uygun fiyatlarla sunan esnafımız sizleri beklemektedir. Babalar gününde yapılan harcamalara baktığımızda, alışverişin 4’te 1’ini elektronik eşya ve telekomünikasyon sektöründen yapılan harcamaların oluşturduğunu, en çok alış verişin de Marmara ve İç Anadolu Bölgesi'nde yapıldığını görüyoruz. Bu yıl hem babalar günü hem de çocuklarının karne günlerinin çakışması aileleri mutlu ederken çarşı-pazarı da hareketlendiriyor” ifadesini kullandı.  
