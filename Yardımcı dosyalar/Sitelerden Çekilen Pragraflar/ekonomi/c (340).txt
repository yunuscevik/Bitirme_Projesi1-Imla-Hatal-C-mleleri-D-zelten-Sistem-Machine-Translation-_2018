

  
    
      
       
     
	TAV Grubu Üst Yöneticisi (CEO) Sani Şener , Construction Week tarafından inşaat sektöründe Körfez Bölgesi'nin ilk 10 ismi arasında gösterildi.  

	TAV İnşaat'tan yapılan açıklamaya göre, Şener, endüstrinin prestijli yayınlarından Construction Week tarafından hazırlanan ve inşaat sektöründe Körfez Bölgesi'nin en etkili 100 iş insanının açıklandığı listede 10. sırada yer aldı.  

	Şener, 2015 yılının listesinde ilk 10'da yer alan tek Türk iş  insanı oldu. 

	TAV'ın, havalimanı inşaatında dünyanın en büyük şirketi olduğuna işaret eden dergi , şirketin, Körfez Bölgesi'nde Suudi Arabistan , Birleşik Arap  Emirlikleri (BAE) ve Katar  başta olmak üzere güçlü bir varlık gösterdiğini bildirdi.  

	Construction Week ayrıca, TAV'ın çok kültürlü bir insan kaynağına sahip olduğunu ve çalışanlarının profesyonel ve kişisel gelişimine yatırım yaptığını ifade etti.  

	Açıklamada görüşlerine yer verilen TAV Grubu CEO'su  Şener, "Bu liste sembolik bir anlam taşısa da, aynı zamanda Türk mühendislik tekniğinin ve işçiliğinin ve de kurumsal yönetimin dünyanın en zor pazarlarında gösterdiği başarının bir göstergesidir.  

	Medine, Cidde, Riyad , Abu Dabi, Umman ve Dubai 'de çalışan gencecik mühendislerimizin, mimarlarımızın ve diğer tüm elemanlarımızın ödülüdür.  

	Biz onlara sadece  tecrübemizle öncülük ediyoruz" değerlendirmesinde bulundu. 

	Körfez Bölgesi'nin hızlı bir büyüme gösterdiğini ve bugün inşaat endüstrisi açısından dünyanın en rekabetçi coğrafyası konumunda olduğunu kaydeden Şener, TAV olarak havalimanı sektöründe uzmanlaştıklarını ve tercih edilen bir marka  haline geldiklerini dile getirdi.  

	TAV İnşaat'ın, üstlendiği iş büyüklüğü açısından Engineering News Record  tarafından dünyanın en büyük havalimanı yapım şirketi olarak gösterildiğini de hatırlatan Şener, "İnşaat şirketimiz Orta Doğu 'da büyümesine devam ederken, havalimanları işletme şirketimize fırsatlar açmaya devam ediyor.  

	Ülkemizi en iyi şekilde temsil etmeye devam ediyoruz" ifadelerini kullandı.   
 
