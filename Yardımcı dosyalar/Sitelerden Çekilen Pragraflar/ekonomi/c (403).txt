
	Türkiye İstatistik Kurumu ve Türkiye Cumhuriyet Merkez Bankası işbirliği ile yürütülen tüketici eğilim anketi sonuçlarından hesaplanan tüketici güven endeksi, Haziran ayında bir önceki aya göre yüzde 3,4 oranında arttı; Mayıs ayında 64,29 olan endeks Haziran ayında 66,45 oldu. 

	Hanenin maddi durum beklentisi endeksi bir önceki aya göre yüzde 2 oranında arttı. Mayıs ayında 86,18 olan endeks değeri Haziran ayında 87,92 oldu. Bu artış, gelecek 12 aylık dönemde hanenin maddi durumunun daha iyi olacağını bekleyenlerin oranının artmasından kaynaklandı. 

	Mayıs ayında 85,50 olan genel ekonomik durum beklentisi endeksi yüzde 4,7 oranında artarak, Haziran ayında 89,48 oldu. Bu artış, gelecek 12 aylık dönemde genel ekonomik durumun daha iyi olacağı yönünde beklentisi olan tüketicilerin sayısının bir önceki aya göre arttığını göstermektedir. 

	İşsiz sayısı beklentisi endeksi bir önceki aya göre yüzde 4,8 oranında artarak, Haziran ayında 68,86 değerine yükseldi. Bu artış, gelecek 12 aylık dönemde işsiz sayısında artış bekleyenlerin oranındaki azalmadan kaynaklandı. 

	Tasarruf etme ihtimali endeksi yüzde 1,3 oranında azaldı. Mayıs ayında 19,79 olan endeks, Haziran ayında 19,53 değerine düştü. Bu düşüş, tüketicilerin gelecek 12 aylık dönemde tasarruf etme ihtimallerinin bir önceki aya göre azaldığını göstermektedir. 
	  
