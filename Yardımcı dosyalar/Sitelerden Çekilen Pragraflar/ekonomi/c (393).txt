
	Marmarabirlik Yönetim Kurulu Başkanı Hidamet Asa, “Hedefimiz 47 ülkeye ihracat yapan Marmarabirlik’i dünya markası haline getirmektir” dedi. 

	Dünyanın en büyük sofralık zeytin üreticisi Marmarabirlik, Türkiye İhracatçılar Meclisi’nin (TİM) 2014 yılı ihracat şampiyonları listesinde zeytin ve zeytinyağı sektöründe bir kez daha ihracat şampiyonu oldu. Marmarabirlik böylece TİM tarafından son dört yılda 3. kez ihracat şampiyonu seçildi. Marmarabirlik Yönetim Kurulu Başkanı Hidamet Asa, 'Zeytin ve Zeytinyağı İhracat Birinciliği Ödülü'nü TİM’in 22. Olağan Genel Kurulu kapsamında İstanbul’da düzenlenen törende, Başbakan Yardımcısı Numan Kurtulmuş ve Ekonomi Bakanı Nihat Zeybekçi ile Türkiye İhracatçılar Meclisi Başkanı Mehmet Büyükekşi’den aldı. 

	Başkan Asa, “Bu gurur verici ödülü, 8 kooperatif ve 30 bin ortağımız adına aldık. Hedefimiz 47 ülkeye ihracat yapan Marmarabirlik’i dünya markası haline getirmektir. Marmarabirlik’in 2011 ve 2012 yıllarında da TİM tarafından ihracat şampiyonu seçildi. 2014 yılında 5 bin 500 ton ihracat gerçekleştirildi. 24 milyon dolar döviz girdisi sağlandı" diye konuştu. 

	 "HEDEFİMİZ DÜNYA MARKASI OLMAK"  

	TİM’in her yıl belirlediği ihracat şampiyonları listesinde bu yıl da sektör şampiyonu olarak yer almanın gururunu yaşadıklarını ifade eden Asa, göreve geldikleri günden bu yana daha fazla ürün alıp daha fazla satmaya odaklandıklarını ve çıtayı her geçen gün daha da yukarı taşımaya çalıştıklarını kaydetti. Bugün itibariyle 47 ülkeye ihracat yaptıklarını ifade eden Asa, "2015 yılı sonunda 6 bin tonun üzerinde ihracat gerçekleştirmeyi hedefliyoruz. Bu rakam son 5 yılın ihracat ortalamasına göre yüzde 50 artış demektir. Döviz bazında hedefimiz ise 30 milyon dolar. Aldığımız bu ödül bize sektör lideri olarak daha büyük başarılara imza atmamız için heyecan verdi. Hedefimiz başta ortaklarımız, kooperatiflerimiz, yönetim kurulumuz ve bütün çalışanlarımızla birlikte Marmarabirlik’i dünya markası haline getirmektir" dedi. 
