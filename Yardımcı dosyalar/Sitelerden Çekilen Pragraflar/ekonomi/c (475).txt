
	Maliye Bakanı Şimşek, yazılı olarak yaptığı 2015 yılı Ocak-Mayıs dönemi bütçe değerlendirmesinde, “2015 yılı Mayıs ayında güçlü bütçe performansını sürdürmeye devam ettik. Bütçe, bu yıl Mayıs ayında 1,6 milyar TL fazla, Ocak-Mayıs döneminde ise 2,4 milyar TL açık vermiştir. 

	Hem Mayıs ayı hem de ilk beş aylık bütçe gerçekleşmeleri geçen yıla göre daha güçlüdür. Zira 2014 yılı Mayıs ayında bütçe fazlası 1,5 milyar TL, Ocak-Mayıs döneminde ise bütçe açığı 2,8 milyar TL idi” ifadesini kullandı. 
	“2015 yılı Ocak-Mayıs döneminde bütçe açığı yıl sonu hedefi olan 21 milyar TL’nin sadece yüzde 11,5’ine denk gelmektedir” diyen Bakan Şimşek şunları dedi: 

	“Bu güçlü performans en büyük ticaret ortağımız olan AB’de devam eden ekonomik sorunlar, bölgedeki jeopolitik gerginlikler, finansal piyasalardaki dalgalanma ile iç talepteki nispi yavaşlamaya rağmen elde edilmiştir. Hedefe oranla düşük seyreden büyümeye rağmen bütçe hedeflerini rahat bir şekilde tutturacak bir performans ile yolumuza devam ediyoruz. 

	Her zaman olduğu gibi mali disiplini devam ettirdik. Son 5 ayda da ülkemizin orta-uzun dönem istikrarını ve menfaatini önceliklendirdik. Seçim ekonomisi asla uygulamadık. Bunların Türk siyasi tarihine örnek teşkil edeceğini umuyoruz.”  
