

  
    
      
       
     
	Türkiye İstatistik  Kurumu (TÜİK) geçen yıla ilişkin hanehalkı nihai tüketim  harcamalarına göre satınalma gücü paritesi sonuçlarını açıkladı. 

	Buna göre, Türkiye'nin  tüketim mal ve hizmetlerine ilişkin fiyat  düzeyi endeksi 61 oldu. Bu değer, 28 Avrupa Birliği  (AB) ülkesi genelinde 100 avro  karşılığı satın alınan aynı mal ve hizmet sepetinin, Türkiye'de  61 avro karşılığı Türk Lirası  ile satın alınabileceğini gösterdi. 

	Karşılaştırmalarda, 28 AB üyesi ülke, 3 Avrupa Serbest Ticaret  Birliği (EFTA) ülkesi (İsviçre, İzlanda  ve Norveç), 5 aday ülke (Türkiye, Makedonya , Karadağ , Sırbistan  ve Arnavutluk) ve 1 potansiyel aday ülke (Bosna-Hersek) kapsandı. 

	 EN YÜKSEK İSVİÇRE , EN DÜŞÜK MAKEDONYA 
	  

	Ülkeler itibarıyla karşılaştırıldığında 37 ülke arasında tüketim mal ve hizmetlerine ilişkin fiyat düzeyi endeksi en yüksek ülke 154 ile İsviçre, en düşük ülke ise 47 ile Makedonya oldu. 

	Türkiye'nin tüketim mal ve hizmetleri grubuna ilişkin fiyat düzeyi endeksi alt gruplar itibarıyla incelendiğinde, kişisel ulaşım  araçları endeksi 110 olarak gerçekleşti ve bu gruba ait fiyat düzeyinin AB ülkelerinin ortalamasının yüzde  10 üzerinde olduğu görüldü. 

	Diğer alt gruplar bazında ise alkollü içecekler ve tütün  ile tüketici elektroniği endeksleri 87 oldu ve bu gruplarda Türkiye'nin fiyat düzeyi diğer alt gruplara nispeten yüksek seyretti. Buna karşılık giyim endeksi 63, lokanta ve oteller endeksi 74 olarak hesaplandı ve bu gruplarda fiyat düzeyinin diğer alt gruplara göre düşük düzeyde kaldı. 

	Fiyat düzeyi endeksi, ülkelerin ulusal para  birimlerinin karşılaştırmalı olarak döviz  kuruna göre alım gücünün gösteriyor. Bir ülkenin fiyat düzeyi endeksi, 100'den büyük ise bu ülke karşılaştırıldığı ülke grubu ortalamasına göre "pahalı", 100'den küçük ise bu ülke karşılaştırıldığı ülke grubu ortalamasına göre "ucuz" olarak ifade ediliyor. 

	 AA  
  
 
