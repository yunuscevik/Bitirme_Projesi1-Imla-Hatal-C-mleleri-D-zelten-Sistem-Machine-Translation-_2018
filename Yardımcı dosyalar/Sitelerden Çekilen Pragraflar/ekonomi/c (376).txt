

  
    
      
       
     
	Konya Ticaret Borsası (KTB) Yönetim Kurulu Başkanı Hüseyin Çevik, AA muhabirine yaptığı açıklamada, Konya ve çevresinin 2013 -2014 tarım  sezonunda metrekareye 203 milimetre yağış  aldığını, bu sezon ise yağış miktarının metrekarede 503 milimetre olarak hesaplandığını söyledi.  

	Yağış miktarının önceki döneme göre yaklaşık 2 kat arttığını ifade eden Çevik, "Metrekaredeki başak sayımız, bitki sayımız geçmiş yıla göre iki kat fazla oldu. Bitki boyu 35-40 santimetreye ulaştı.  

	Bu nedenle Konya ve çevresinde harman döneminin bereketli geçeceğini düşünüyoruz. İnşallah Allah afet vermez, harman sezonuna da ulaşırız ve bereketli bir yıl olur" diye konuştu. 

	Rekoltede yüzde  40-60 arası artış bekleniyor  

	Çevik, rekoltenin bir önceki yıla göre yüzde 40-60 artmasını beklediklerini belirterek, şunları kaydetti: "Bu durumda 3 milyon ton civarında buğday rekoltesi olacağı öngörülmektedir. Biz 45 gündür çiftçilerimize uyarılarımızı yapıyorduk.  

	Yağışın dengeli düşmesi, fazla düşmesi, bitki gelişiminin kuvveti olması gibi durumlar ile burada doğabilecek hastalıklarla alakalı uyarılarımızı yaptık. Uyarılarımız karşılığında hastalıklara karşı üreticilerimiz de ilaçlamalarını yaptılar.  

	Hastalıklı bir arazimiz ve bitkimiz kalmadı." Buğday kalitesinin de bu yıl iyi olacağını anlatan Çevik, "Çalışmalar sayesinde süne zararlısı, Konya için büyük bir tehdit  olmaktan çıkmıştır. Gözlemlerimize göre bu yıl süne zararı çok az olacaktır. Bu açıdan hububatta kalitenin de iyi çıkacağını tahmin ediyoruz" dedi. 

	 "Ülke ekonomisine 1 milyar dolar  zarar"  
	  

	Çevik, Doğu ve Güneydoğu Anadolu  bölgeleri ile Çukurova ’da hasat sezonunun başladığını, Konya Ovası’nda ise hasadın temmuzda yapılacağını bildirdi. Hasat sezonunda ürün kaybının en aza indirilmesi için dikkat edilmesi gereken hususlara da değinen Çevik, şöyle devam etti: "Sezon gelmeden biçerdöverci arkadaşlarımız ayarlarını iyi yapmalı, biçerdöver hatalarını ortadan kaldırmalı. 

	Buğday üretiminde yüzde 5’lik bir kaybın ülke ekonomisine zararı 1 milyar dolar. Yağış nedeniyle tarla kenarlarında bol ot var. Bu otların kuruması nedeniyle önümüzdeki süreçte yangın  ihtimali artacak.  

	Bununla ilgili de tedbirlerin alınması lazım. Bu tedbirler, üreticiler ve ülke ekonomisi için son derece önemli." 

	 AA 
	  
  
 
