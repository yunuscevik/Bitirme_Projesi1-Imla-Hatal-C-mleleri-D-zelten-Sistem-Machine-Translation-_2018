
	Kuyumculuk sektöründe Türkiye üretiminde ikinci sırada yer alan Kahramanmaraşlı üretici firmalar zor günler geçiriyor. 

	Kahramanmaraş’ta kuyumculuk sektörünün önde gelen üretici firmalarından olan Altunbalcı Kuyumculuk Şirket Yetkilisi Ökkeş Balcı, yaptığı açıklamada, “Sektördeki bu durgunluğun sebepleri dolara bağlıdır. Dolara bağlı olarak yükselen altın fiyatlarının, vatandaşın yastık altındaki altınlarını piyasaya sürüyor. Alıcılar altınlarını satmaya başladı. Türkiye’de böyle bir şey var. ‘Altın yükseldi satalım. Tekrar alırız’ diye düşünen birçok insan var” ifadelerini kullandı. Balcı, bu durumun kuyumculuk sektörüne ciddi zararı olduğunu kaydetti. 

	Balcı, şunları kaydetti: 
	”Şuanda Kahramanmaraşlı üreticiler olarak firmalarımızda çalışan işçilerimizin yüzde doksanına bir aylık izin verdik. Tabi doların yükselmesinin bizdeki yansıması bu, diğer üretici arkadaşlarda ciddi anlamda işçilerini izine gönderdi, iflasın eşiğine gelen firmalarımız var. Kurlar böyle giderse iflasların yaşanması muhtemeldir.” 

	 YASTIK ALTINDAKİ ALTINLAR ÇIKTI  
	Türkiye genelinde 81 ilin yastık altından 1,5 ton piyasaya altın girdiğini aktaran Balcı, “100 günden beri bu böyle. Doların yükselmesinden dolayı üretici çalışamıyor. Sadece kuyumculuk için değil diğer sektörler için de geçerli aynı durum. İşçi istihdamı ve üretici potansiyeli yüzde 20’ye düştü. Hal böyle devam ederse daha da aşağıya düşecek” dedi. Balcı, Suriye ve İran gibi komşu illerle olan siyaseti şekillendirirken Türkiye Cumhuriyeti hükümetinin özellikle Türk yatırımcıları düşünmesi gerektiğini vurguladı. 

	 “YÜZDE 90’DAN YÜZDE 10’A DÜŞTÜK”  
	Kuyumculuğun 2010-2013 yıllarının en güzel yılları olduğunu söyleyen Ökkeş Balcı, “Yüzde 90 ihracata, yüzde 10 ülke içerisine çalışıyorduk. Ama 2014’de ihracat yüzdeliğimiz düştü. Şu an yüzde 20 kapasiteyle bile çalışamıyoruz. 2010 yılında yakaladığımız yüzde 90 ihracat rakamı 2015 yılında yüzde 10’a düştü” diye konuştu. Uluslararası diyaloğun iş sektörleri açısından önemine değinen Balcı, İran gibi birtakım komşu ülkelere sektörel anlamda rahat gidip-gelebilmenin ihracatı artıracağını söyledi. 

	 TÜRK YATIRIMCILARI DÜŞÜNÜLMELİ  
	“İran’da kuyumcular çalışmıyor” diyen Balcı şöyle devam etti: 
	“Uluslararası anlaşmalar ile bu yasaklar kalkmalı. Mesela Fas ve Lübnan’a,Biz Türkiye olarak yılda 15-20 ton üretilmiş mamul ürün satıyoruz’. Dünyadan, Türkiye’ye ithal mamul mal gelmesin. Diğer ülkelerde hammadde girebiliyor ama bitmiş ürün giremiyor. Fas, İran, Rusya gibi birçok ülkede böyle. Külçe olarak girebiliyor ama mamul maddede gönderecek olsak çok vergi isteniyor mücevheratta. Bu ağır gümrük vergileri kaldırılması lazım, bu ağır gümrük vergileri kalkarsa daha rahat çalışacağımız aşikardır.”  
