

  
    
      
       
     
	TÜİK rakamlarına göre, Türkiye'de  ilk çeyrekte mevsimsellikten ve takvim etkisinden arındırılmış GYSH, ilk çeyrekte bir önceki çeyreğe göre yüzde  1,3 artış gösterdi. 

	Takvim etkisinden arındırılmış GSYH, ilk çeyrekte bir önceki yılın aynı dönemine göre yüzde 2,4 artış gösterdi.  

	 İÇ TÜKETİM  ARTIŞ GÖSTERDİ  
	  

	Hanehalklarının nihai tüketim harcamaları sabit fiyatlarla yüzde 4,5 arttı Hanehalklarının nihai tüketim harcamaları, 2015 yılının birinci çeyreğinde bir önceki yılın aynı çeyreğine göre, cari fiyatlarla yüzde 11,1’lik artışla 316,3 milyar TL, sabit fiyatlarla yüzde 4,5’lik artışla 20,98 milyar TL oldu.  

	Tarım sektörünü oluşturan faaliyetlerin toplam katma değeri, 2015 yılının birinci çeyreğinde bir önceki yılın aynı çeyreğine göre, sabit fiyatlarla yüzde 2,7’lik artışla 1,39 milyar TL, cari fiyatlarla yüzde 17’lik artışla 17,45 milyar TL oldu. Sanayi sektörünü oluşturan faaliyetlerin toplam katma değeri, 2015 yılının birinci çeyreğinde bir önceki yılın aynı çeyreğine göre, sabit fiyatlarla değişmedi, cari fiyatlarla yüzde 3’lük artışla 106 milyar TL oldu.  

	Hizmet sektörünü oluşturan faaliyetlerin toplam katma değeri, 2015 yılının birinci çeyreğinde bir önceki yılın aynı çeyreğine göre, sabit fiyatlarla yüzde 4,1’lik artışla 18,87 milyar TL, cari fiyatlarla yüzde 9’luk artışla 268,4 milyar TL oldu.  

	 EKONOMİSTLERİ ŞAŞIRTTI   

	BGC Partners İstanbul  Başekonomisti Özgür Altuğ, CNBC-e  yayında, "Açıkcası büyümenin bu kadar yüksek gelmesini beklemiyordum. Şaşırdım. Birinci çeyrek beklentilerden yüksek geldi ama yavaş geçti. İkinci çeyrek bu rakamdan daha düşük gelebilir diyebiliriz ama diğer yandan ikinci çeyrekte daha hızlı bir çeyrek görebiliriz. İkinci çeyrekte yüzde 3'lere yakın bir büyüme oranı gelebilir. İkinci çeyrekte biraz daha ekonomik hızlanma olabilir  ama istenen siyasi oluşumlar gelişmezse, rakamlar aşağı inebilir. Beklendiği gibi yıl sonunda yüzde 4'lere yakın büyüme beklenmesin" dedi.  

	 YILMAZ: YÜZDE 4 YAKALANABİLİR   

	Kalkınma Bakanı Cevdet Yılmaz , büyüme ile ilgili olarak Twitter  hesabından mesaj yayımladı. Yılmaz, "Geçen yılın ilk çeyreği yüksek baza sahip olduğu halde 2015 ilk çeyreğinde yüzde 2.3 büyüdük. Bu oranla yıllık yüzde 4 hedefine hala ulaşılabilir" diye yazdı.  

	 DAHA ÖNCEKİ YILLARDAKİ BÜYÜME ORANI   

	Türkiye, 2013  yılında yüzde 4,3 büyüdü, 2014 yılındaki büyüme oranı ise yüzde 2,9 oldu. Ekonomistlerin 2015 yıl sonu büyüme tahmini ise yüzde 3 seviyesinde. 
  
 
