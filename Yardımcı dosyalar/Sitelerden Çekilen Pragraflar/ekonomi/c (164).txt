 
							
							
												
						 Andırın ilçesine bağlı Pınarbaşı Mahallesi'nde yaşayan Nilgün Kayran, 4 yıl önce halk pazarından aldığı 5 kök çilek fidesini evinin balkonundaki saksılara süs olsun diye dikti. Daha sonra fideleri tarlaya taşıma fikriyle girişimcilik hikayesi başlatan Kayran, temin ettiği fidelerle 1,5 dönümlük çilek bahçesi kurdu. Saksıda süs olsun diye aldığı çilek fidesi sayesinde çilek yetiştiriciliğine başlayan Kayran, bu yıl bahcesinden 5 ton ürün almayı bekliyor.   Çilek bahçesi hayali saksıda başladı   Kayran, yaptığı açıklamada, çilek bahçesi kurma hayalinin saksıda başladığını söyledi.  Kendisine ait tarlada çilek bahçesi kurduğunu dile getiren Kayran, "Balkonumda yetiştirmek için 4 yıl önce halk pazarından aldığım 5 kök çilek fidesini tarlaya taşımayı düşündüm. Şu anda 5 bin fidem var. Bu sene Allah'ın izniyle 5 ton ürün alacağız" dedi.  Pazarlama konusunda sıkıntı yaşamadığını belirten Kayran, çilekleri Kahramanmaraş, Adana ve Mersin'e sattığını ifade etti. Meyveciliğin merkezlerinden Adana ve Mersin gibi kentlere çilek satmaktan duyduğu mutluluğu dile getiren Kayran, hedefinin üretim alanını genişletmek olduğunu söyledi.  İlçede 3 çilek bahçesinin kurulmasına da vesile olduğunu aktaran Kayran, kilogramı 5 liradan satılan çileğin önemli gelir kaynağı olduğunu ifade etti.  Bahçeyi internetten araştırarak kurdu  Kadınlara çilek bahçesi kurmalarını öneren Kayran, küçük bir bahçesi olanın bile söz konusu işi yapabileceğini belirtti.  Kadınların para kazanmanın mutluluğunu yaşamaları gerektiğini vurgulayan Kayran, "Bahçemi hiçbir önder olmadan, internetten araştırarak kurdum. Her şeyiyle birebir ilgilendim. Bütün kadınlara bu işi yapmasını tavsiye ediyorum" diye konuştu.     							
						
							
						
						
							