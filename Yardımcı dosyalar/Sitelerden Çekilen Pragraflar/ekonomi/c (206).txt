 
							
							
												
						 Bayraktar, yaptığı yazılı açıklamada, 14 Mayıs'ın, 1984 yılından bu yana Dünya Çiftçiler Günü olarak kutlandığını anımsattı.  Tarımın, enerji ile birlikte en stratejik sektör olduğunu ve gıda güvencesinin her zaman tüm dünyanın temel meselesi konumunda bulunduğunu kaydeden Bayraktar, dünyada gıdaya erişimin büyük sorun olduğuna dikkati çekti.  "Yüz milyonlarca insan ekmek bile bulamazken, 1,5 milyara yakın insanın ihtiyacının çok üzerinde gıda tükettiğini" vurgulayan Bayraktar, açıklamasında şu ifadelere yer verdi:  "Birleşmiş Milletler, dünyada açlığın son yıllarda azalmasına rağmen, 805 milyon kişinin hala yetersiz beslenme problemi yaşadığını, bazı Afrika ülkelerinde dört kişiden birinin kronik açlık çektiğini, Asya'da ise 526 milyon aç insanın bulunduğunu son raporunda açıkladı. Bütün bu veriler, dünyada hala gıda güvencesinin önemli bir sorun olduğunu ortaya koyuyor.  Buna karşın ülkemizde, çiftçimiz, zor tabiat koşullarına rağmen, yağmur, çamur demeden gecesini gündüzüne katarak üretimi devam ettiriyor. En hayati ihtiyaç olan gıdanın sofralara ulaşmasını sağlayan çiftçimizin kıymetinin iyi bilinmesi gerekir. Çünkü onlar bizleri üç öğün doyuruyor. Çiftçilerimize çok şey borçluyuz. Onların binbir emekle ürettiği ürünleri israf etmeden tüketmeli, düzenli bir gelir elde etmelerini sağlamalıyız."  Doğal afetlerin iki yıldır çiftçiyi çok olumsuz etkilediğine işaret eden Bayraktar, çiftçinin üretimini sürdürebilmesi için tarlasında kalmasının sağlanması gerektiğini belirtti.  Geçen yıl olduğu gibi bu yıl da doğal afetlerden yakasını bir türlü kurtaramayan çiftçiye desteğin artırılarak sürdürülmesinin önemini vurgulayan Bayraktar, "Çiftçimiz, üretimi sürdüremez ve tarımdan koparsa ülkemizin gıda güvencesi de tehlikeye girer" değerlendirmesinde bulundu.   "Küçük parsellerde verimli tarımsal faaliyet yürütülemez"  Tarımın, temel ihtiyaç maddelerinin üretildiği bir sektör olmasının yanı sıra gıda, tekstil ve konfeksiyon sektörlerine ham madde sağladığını, ulaştırma, ticaret, finans , otel ve lokanta sektörlerine büyük katkılarda bulunduğunu ifade eden Bayraktar, buna karşın çiftçilerin bunun nimetlerinden yeterince yararlanamadığını kaydetti.  Tarımdaki gelir düşüklüğünün en önemli sebebinin yapısal sorunlar olduğuna dikkati çeken Bayraktar, "Parçalanmış tarım arazileri nedeniyle işletme büyüklükleri 61 dekara düşmüştür. Parsel büyüklüğü 5-6 dekara kadar inmiştir. Bu kadar küçük parsellerde verimli tarımsal faaliyet yürütmek imkanı yoktur" görüşünü savundu.  Ekonomik örgütlenme eksikliğinin bir diğer önemli sorun olarak ön plana çıktığının altını çizen Bayraktar, kooperatif ve üretici birliklerinin idari ve mali açıdan güçlendirilmeleri gerektiğini belirtti.  Bayraktar, "Şartlar ne olursa olsun üretimden vazgeçmeyen, tarlasını, bahçesini, ağılını, ahırını terk etmeyen fedakar, cefakar, vefakar, kadın ve erkek bütün çiftçilerimizin Dünya Çiftçiler Gününü kutluyorum. Tabii afetlerden uzak, hasadı, bereketi, kazancı bol günler diliyorum" ifadelerini kullandı.  Soma'daki maden kazasının 1. yılı Bayraktar, Soma'daki maden kazasının 1. yılını doldurduğunu da hatırlatarak, ölen madencilerin büyük bölümünün çiftçi veya çiftçi çocukları olduğunun altını çizdi.  Söz konusu madencilerin çiftçilikten yeterince para kazanamadıkları için madenciliğe yöneldiklerine dikkati çeken Bayraktar, açıklamasında, "Kırsalı kalkındırmak, kırsal kalkınma desteklerini artırmak zorundayız. Bu vesileyle, Soma'da hayatını kaybeden 301 madencimizi bir kez daha saygıyla anıyor, Cenab-ı Allah'tan bir daha böyle bir acıyı ülkemize ve milletimize yaşatmamasını diliyorum" ifadelerine yer verdi.     							
						
							
						
						
							