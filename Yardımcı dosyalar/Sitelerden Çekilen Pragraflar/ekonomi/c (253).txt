 
							
							
						
						
						 Merkezi Houston'da bulunan Kinder Morgan Inc'den yapılan yazılı açıklamada, "Kinder Morgan Enerji Ortaklığı, El Paso Boru Hattı Ortaklığı ve Kinder Morgan Management" adlı üç ayrı şirketin, Kinder Morgan Inc. altında birleşeceği duyuruldu.  Birleşme gerçekleştiğinde, şirketin toplam değerinin yaklaşık 140 milyar dolar  olacağı belirtildi. Bu rakam, Kinder Morgan Inc'in Exxon Mobil ve Chevron'un ardından ABD 'nin en büyük 3. enerji şirketi olmasını sağlayacak.  Halen "komandit ortaklık" niteliğine sahip Kinder Morgan şirketlerinin tek çatı altında birleşme kararını, komandit ortaklıkta karların büyük bir bölümünü hissedarlara geri ödeme yükümlülüğü olması nedeniyle aldığı belirtildi.  Bu durumun, yatırımları ve büyümeyi sınırlandırdığı görüşünde olan Kinder Morgan Şirketler Grubu'nun kurucusu ve genel müdürü Richard Kinder, birleşme kararına ilişkin yaptığı açıklamada, yeniden yapılanmanın işlerini sadeleştireceğini ve büyümeyi hızlandıracağını ifade etti.  Birleşmenin ardından faaliyetlerine "anonim şirket" olarak devam edecek Kinder Morgan Inc., komandit ortaklığın tüm avantajlarını kaybedecek. Bu avantajlardan en önemlisi, komandit şirketlerin bazı vergilerden muaf olması. Bu nedenle, Kinder Morgan Inc. birleşme tamamlandığında ABD hükümetine daha fazla vergi ödemek zorunda kalacak. Ancak, faaliyetlerin tek şirketten yönetilmesinin, maliyetleri kayda değer ölçüde azaltacağı ve uzun dönemde daha kazançlı olacağı belirtiliyor. 
							
						
							
						
						
							