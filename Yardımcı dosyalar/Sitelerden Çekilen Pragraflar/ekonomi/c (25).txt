 
							
							
												
						 İlçede saat 17.00'de başlayan sağanak yağmurla birlikte dolu yağışı, Kınık Ovası'nın Çakıllar, Keremenli, Sazlık ve Bozalan mevkilerindeki yaklaşık 15 bin dönümlük arazide etkili oldu. Pamuk, mısır, domates, biber, karpuz ve kavun mahsulleri büyük oranda zarar gördü. İlçede ayrıca pek çok ağaç şiddetli rüzgar nedeniyle de devrildi.    AFET BÖLGESİ İLAN EDİLSİN    Bölgede inceleme yapan Kınık Ziraat Odası Başkanı Murat Tosun, "Çok büyük bir afetle karşı karşıyayız. Kınıklı üreticiler olarak çok zor bir durumdayız. Gördüğünüz gibi çiftçilerimizin ekili mahsullerden geriye hiçbir şey kalmadı. Fırtına, sağanak, yağmur ve ceviz büyüklüğünde yağan doluyla ekili ürünlerimizi çok kötü bir afat vurdu. Bunun için ne yaparız ne ederiz bilmiyorum. Tahmini olarak 15 bin dekara yakın ekili arazi zarar gördü. Net rakam yarın (çarşamba) Kınık Tarım Hayvancılık İlçe Müdürlüğünün tespitleriyle belli olacak. Raporları tutup devletimize başvurarak Kınık Ovasının Afet bölgesi olarak ilan edilmesini isteyeceğiz, Allah hepimize bol sabır versin" dedi.    ÜRETİCİLER MAĞDUR   Üreticilerden Yücel Kartal, "Arazimde biber ekili. Ürünüm çok güzeldi. Şu an gördüğünüz gibi arazimin biber ekili olduğu bile belli olmuyor. Sadece ufak bir dal parçası kaldı. Üreticiler olarak çok mağduruz. Yetkililerden yardım bekliyoruz" dedi.   							
						
							
						
						
							