
	Türkiye İstatistik Kurumu (TÜİK), Mayıs 2015 ‘Konut Satış İstatistikleri’ni açıkladı. Buna göre; Türkiye genelinde konut satışları 2015 Mayıs ayında bir önceki yılın aynı ayına göre yüzde 19,4 oranında artarak 107 bin 888 oldu. Konut satışlarında, İstanbul 21 bin 576 konut satışı ile en yüksek paya (yüzde 20) sahip oldu. Satış sayılarına göre İstanbul’u, 12 bin 816 konut satışı (yüzde 11,9) ile Ankara, 6 bin 221 konut satışı (yüzde 5,8) ile İzmir izledi. Konut satış sayısının düşük olduğu iller sırasıyla 6 konut ile Hakkâri, 13 konut ile Ardahan, 41 konut ile Bayburt oldu. 

	Türkiye genelinde ipotekli konut satışları bir önceki yılın aynı ayına göre yüzde 34,7 oranında artış göstererek 40 bin 86 oldu. Toplam konut satışları içinde ipotekli satışların payı yüzde 37,2 oldu. İpotekli satışlarda İstanbul 8 bin 955 konut satışı ve yüzde 22,3 pay ile ilk sırayı aldı. Toplam konut satışları içerisinde ipotekli satış payının en yüksek olduğu il yüzde 52,9 ile Kars oldu. Diğer konut satışları Türkiye genelinde bir önceki yılın aynı ayına göre yüzde 11,9 oranında artarak 67 bin 802 oldu. Diğer konut satışlarında İstanbul 12 bin 621 konut satışı ve yüzde 18,6 pay ile ilk sıraya yerleşti. İstanbul’daki toplam konut satışları içinde diğer satışların payı yüzde 58,5 oldu. Ankara 7 bin 332 diğer konut satışı ile ikinci sırada yer aldı. Ankara’yı 3 bin 912 konut satışı ile Antalya izledi. Diğer konut satışının en az olduğu il, 6 konut ile Hakkâri oldu. Türkiye genelinde ilk defa satılan konut sayısı bir önceki yılın aynı ayına göre yüzde 18,2 artarak 49 bin 1 oldu. Toplam konut satışları içinde ilk satışın payı yüzde 45,4 oldu. İlk satışlarda İstanbul 10 bin 246 konut satışı ile en yüksek paya (yüzde 20,9) sahip olurken, İstanbul’u 5 bin 108 konut satışı ile Ankara ve 2 bin 445 konut satışı ile Antalya izledi. 

	Türkiye genelinde ikinci el konut satışları bir önceki yılın aynı ayına göre yüzde 20,4 artış göstererek 58 bin 887 oldu. İkinci el konut satışlarında da İstanbul 11 bin 330 konut satışı ve yüzde 19,2 pay ile ilk sıraya yerleşti. İstanbul’daki toplam konut satışları içinde ikinci el satışların payı yüzde 52,5 oldu. Ankara 7 bin 708 konut satışı ile ikinci sırada yer aldı. Ankara’yı 3 bin 961 konut satışı ile İzmir izledi. 

	 YABANCILARA MAYIS AYINDA BİN 982 KONUT  
	Yabancılara yapılan konut satışlarında, Mayıs 2015’te ilk sırayı 636 konut ile İstanbul aldı. İstanbul ilini sırasıyla 546 konut satışı ile Antalya, 128 konut satışı ile Bursa, 111 konut satışı ile Aydın, 104 konut satışı ile Yalova ve 90 konut satışı ile Trabzon izledi.  
