 
							
							
						
						
						 Rus doğalgazının en iyi müşterilerinden olan Türkiye'nin, bu ülkeden yaptığı ithalat artmaya devam ediyor.  Enerji alanında ısınma ve elektrik ihtiyacını büyük oranda doğalgazdan karşılayan Türkiye, abone sayısındaki artış, konut  ve sanayideki doğalgaz kullanım miktarının artması, su kaynaklarından üretilen elektrik miktarının düşmesi gibi nedenlerle daha fazla doğalgaz ithal etti.  Türkiye'nin artan doğalgaz ihtiyacı Rusya  ile olan ticaretini de büyüttü. Türkiye, geçen yılın ilk 6 ayında Gazprom'dan 12,9 milyar metreküp doğalgaz ithal etti. Bu yılın aynı döneminde bu miktar 14,07 milyar metreküpe çıktı. Söz konusu dönemde ithalat miktarı 1,17 milyar metreküp artmış oldu. Bu, yılın ilk yarısında Rusya'dan yapılan doğalgaz ithalatı, geçen yılın aynı dönemine göre yüzde 9 artışa karşılık geldi.  Aynı dönemde Gazprom'un Avrupa'ya olan doğalgaz ihracatındaki artış ise daha sınırlı oldu. Geçen yılın ilk yarısında Gazprom, Avrupa'ya 78,86 milyar metreküp doğalgaz ihraç ederken, bu yılın aynı döneminde bu miktar 80,84 milyar metreküpe çıktı. Söz konusu dönemde Gazprom'un Avrupa'ya doğalgaz ihracatı yüzde 2,5 arttı. Bu gelişmelerle birlikte Avrupa'ya ihraç edilen Rus gazından Türkiye'ye yapılan arzın payı da büyüdü. Avrupa'ya satılan Rus gazında Türkiye'nin payı geçen yılın ilk yarısında 16,36 iken, bu yılın ilk yarısında bu miktar yüzde 17,40'a çıktı.  Türkiye, geçen yıl da ithal ettiği yaklaşık 45 milyar metreküplük doğalgazın yarıdan fazlasını Gazprom'dan almıştı. Geçen yıl Gazprom'dan tedarik edilen doğalgaz miktarı 26,6 milyar metreküpü bulmuştu. Geçen yıl yaklaşık 47 milyar metreküp doğalgaz tüketen Türkiye, gaz ihtiyacını karşılayabilmek için 45 milyar 269 milyon 90 bin metreküp doğalgaz ithalatı gerçekleştirdi.  Rus enerji şirketi Gazprom'un, geçen yıl Avrupa'ya arz ettiği 162,7 milyar metreküp doğalgazın yaklaşık yüzde 16'sını Türkiye almıştı.  Türkiye halen gaz ihtiyacını, İran , Rusya, Azerbaycan, Cezayir ve Nijerya ile yaptığı kontratlar doğrultusunda karşılıyor.     
							
						
							
						
						
							