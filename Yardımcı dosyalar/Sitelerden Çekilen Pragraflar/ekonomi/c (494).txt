
	Barbunya üretimi ile ünlü olan İzmir'in Ödemiş ilçesine bağlı Ovacık yaylasındaki üreticilerin alternatif ürünü bu yıl çilek oldu. Uzun yıllar barbunya ektiklerini ancak son yıllarda barbunya üretimindeki girdilerin yükselmesinin karşısında barbunya fiyatlarının düştüğünü söyleyen üreticiler bu yıl barbunya üretimine alternatif olarak çilek üretimi yapacaklarını söyledi. Barbunya üretiminde işçiliğinin çok zor olduğunu söyleyen üreticiler büyük emek verdiklerini ancak karşılığında ekmek kazanamadıklarından dolayı çileğe döndüklerini ifade etti. 

	 "ÇOCUK BÜYÜTÜR GİBİ BÜYÜTÜYORUZ AMA KARŞILIĞINI ALAMIYORUZ"  
	Üreticilerden Murat Efe şunları ifade etti: “Ovacık yaylası barbunya üretimi ile meşhur yaylalarımızdan bir tanesidir. Ancak son yıllarda barbunyanın para etmemesi, bunun karşısında girdilerin yükselmesi biz üreticileri barbunya üretiminden her geçen gün uzaklaştırdı. Bugün mazot, gübre, tohum, ilaç ve an ağırı olan işçiliği ile barbunya üretimi en zor üretimlerden biri oldu. Bu kadar giderin karşısında üretici olarak dayanmamız mümkün değil. Barbunya işçiliği çok ağır bir ürün. Mazotu, gübreyi, ilacı geçelim ama alın terimiz, emeğimiz çok fazla. Çocuk büyütür gibi barbunya ile uğraşıyoruz ancak karşılığında umduğumuzu bulamıyoruz. Bu yüzden bizde barbunya üretime alternatif çilek üretimine girdik. Ovacık’ta ilk kez bu yıl çilek ekimi yapılıyor. Üretici aileler barbunyadan umduğunu çilekte arayacak. Nisan ayında diktiğimiz çilekleri ekim ayında hasat etmeye başlayacağız. Çilek son zamanların favori ürünlerinden bir tanesi olarak geçiyor ve taban fiyatının 2 TL’den başladığı belirtiliyor. Biz de çilek ekiminde aradığımızı bulmaya çalışıyoruz. İnşallah üretici mağdur olmaz, masraflarını çıkarır ve üzerinden de ekmeğini kazanır. Temennimiz budur.”  

	 KEREM KARAMANLIOĞLU  
	  
