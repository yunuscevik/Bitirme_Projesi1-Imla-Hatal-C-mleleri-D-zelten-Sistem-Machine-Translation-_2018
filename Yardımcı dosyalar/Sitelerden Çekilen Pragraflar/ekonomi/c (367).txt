

  
    
      
       
     
	Genel seçimin tek parti  hükümeti döneminin 13 yılın ardından sona erdiğini göstermesi ve yeni hükümetin kurulma sürecine ilişkin belirsizlikle TL dolar  karşısında ve sepet bazında tarihi zirvesini test etti. 
	 
	Kurda Cuma günkü kapanışa göre 2008 Ekim ayından bu yana en sert günlük değer kaybı yaşanırken, TCMB'nin "sembolik" de olsa bir adım atması ve gelişmekte olan ülke para  birimlerindeki seyirle kayıpların bir bölümü geri alındı. 
	 
	 MERKEZ DEVREYE GİRDİ  
	 
	Öte yandan merkez bankası  bugün TL'deki neredeyse 7 yılın en büyük değer kaybı ardından yakın dönemde gözlenen küresel ve yerel gelişmeler nedeniyle bankaların TCMB'den alabilecekleri bir hafta vadeli döviz  depo faiz  oranlarını düşürdü. 
	 
	TCMB'den yapılan açıklamada, haftalık döviz depo oranlarının 9 Haziran 'dan itibaren dolar için yüzde  4'den yüzde 3.5'e, euro  için yüzde 2'den yüzde 1.5'e düşürüldüğü belirtildi. 
	  
	UZMANLARA GÖRE PİYASADA SÜREÇ YAKINDAN İZLENECEK  
	 
	Analistler, kısa vadede yeni hükümetin kurulması sürecine dair belirsizlikle dalgalanmanın süreceğini öngörürken; Türkiye'nin  koalisyon ya da azınlık hükümeti ile mi yola devam edeceği yoksa erken seçime mi gideceği yakından izlenecek. 
	 
	Halk Yatırım Başekonomisti Banu Kıvcı Tokalı, "2015 genel seçimlerinin yeni hükümetle ilgili belirsizlikleri ortadan kaldıramamış olmasının, politik unsurun iç piyasalar üzerinde baskısını devam ettirebileceğini; ancak anayasa değişikliği , başkanlık sistemine geçiş, Kürt sorunu  gibi toplumsal tansiyon  ve kutuplaşmanın yükseldiği kritik konularda daha uzlaşmacı bir yaklaşımı da beraberinde getirebileceği beklentisiyle, politik riskin göreceli olarak daha ılımlı yansımasını sağlayabileceğini düşünüyoruz" dedi. 
	 
	HSBC Hazine  Grup  Başkanı Fatih Keresteci, "Seçim sonuçları Türk siyasi hayatı açısından yeni bir tabloya işaret etse de siyasi belirsizliklerin sürmesi piyasalar için olumsuz. Önümüzdeki günlerde siyaset  ortamı çok sıcak olacak ve piyasalar hükümet kurma sürecine odaklanacak. En güçlü ihtimalin AKP  azınlık hükümeti olduğu kanaatindeyim" dedi ve ekledi: 
	 
	"Piyasaların kısa vadede olumsuz bir seyir izlemesini bekliyor olsak da Türkiye'de  demokrasinin gücünü göstermesi ve mevcut tablonun toplumsal barış  için önemli bir ilk adım olması piyasaların çok da olumsuz olmayacağı izlenimi yaratıyor." 
	 
	Öte yandan Istanbul  Analytics'ten Atilla Yeşilada ise "Piyasalar bu durumu hiç sevmeyecek, bu hafta boyunca sürmesini beklediğimiz satış dalgası, eğer koalisyon çabalarından sonuç çıkmayacağı belli olursa  ayı pazarına dönüşür" dedi ve ekledi: 
	 
	"Bu hafta içinde yapılacak görüşmelerde ortaya çıkacak sonuç ne olursa olsun, Türkiye'nin yaz  aylarını kapsayacak bir belirsizlik ve belki de çok uzun sürecek bir istikrarsızlık dönemine girdiği kesin." 
	 
	Euro ise 3.1034 ile tarihi rekorunu kırdı.  
	 
	Türkiye genelinde oyların tamamına yakını sayılırken; AKP'nin oy oranı yüzde 40.9, HDP'nin oy oranı ise yüzde 13.1 olarak gerçekleşti. 
	 
	Sepet bazında TL saat 08 .59'da 2.9421 seviyesindeydi 
	  
	HÜRRİYET  
  
 
