 
							
							
												
						 Cezanın iptalini isteyen ING Bank, reklam  filminin yabancılarla konuşmayı değil, küçük yaşlardan itibaren tasarrufun önemine dikkat çektiğini savunuyor. Reklam Kurulunun Turuncu Hesap reklamlarıyla ilgili 220 bin liralık ceza kestiği ING Banktan savunma geldi.    3. VE 4. SINIF  Turuncu Damla Sosyal Sorumluluk Programı ile çocuklarda tasarruf konusunda davranış değişikliği hedeflediklerini açıklayan ING Bank, eğitim programının ilkokul üçüncü ve dördüncü sınıfta okuyan çocuklar için oluşturulduğunu belirtti.   Tartışmalara neden olan reklam filminde de küçük yaşlardan başlayarak tasarrufun önemine vurgu yaptıklarını kaydeden ING Bank, açıklamasında şu noktalara dikkat çekti: Reklam, bunu özendiren bir strateji göz önüne alınarak hazırlanmıştır. İlgili reklam, tasarruf ürünü Turuncu Hesap ile ilgilidir. Turuncu Hesap küçük tasarruf sahiplerini de tasarrufa teşvik eden hatta bugün sayısı 1 milyonu aşan müşteri sayısıyla hayatında hiç tasarruf yapmamış kişilerin tasarruf yapmasını sağlayan bir üründür.    'AÇIKÇA GÖRMEKTEYİZ'  Turuncu Hesap, 2011 yılından beri çocuklarının geleceği için birikim yapan ve yine çocuklarının çıkabilecek acil ihtiyaçları için de gerektiğinde birikimlerini kullanmak isteyen ebeveynler tarafından oldukça ilgi görmektedir. Bunu hem müşteri profilimiz hem de yaptığımız araştırmalardan açıkça görmekteyiz. Reklamımızdaki çocuk ögesinin kullanımı tamamen bu gerçeklikten yola çıkmaktadır. Reklam vaadini son derece açık bir şekilde anlatırken, tasarruf konusunu da bir çocuğun bileceği kadar basit bir öge olarak anlatmaktadır. Bu reklam filminde birikim bilincine sahip bilinçli bir çocuk görmektesiniz. Anlatılan kavram bir birikim hesabının reklamından çok biriktirmenin önemine dairdir. 							
						
							
						
						
							