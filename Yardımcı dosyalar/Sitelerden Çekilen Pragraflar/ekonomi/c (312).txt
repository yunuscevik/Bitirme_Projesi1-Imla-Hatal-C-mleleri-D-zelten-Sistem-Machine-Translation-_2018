

  
    
      
       
     
	Üretici fiyatları geçen yıl 7 lira olan zeytinyağının bu yıl sezon başı fiyatları, artan iç talep ve dünya fiyatlarındaki yükseliş nedeniyle 13 lira seviyesinde seyrediyor. Ambalajlandıktan sonra market rafında litresi ortalama 20 liraya yükselen zeytinyağının 5 litrelik teneke ambalaj fiyatı ise 100 lirayı geçiyor. 
	 
	Ege Zeytin ve Zeytinyağı  İhracatçıları Birliği Başkan Yardımcısı Emre Uygun, üreticinin "fiyatların yükseleceği" beklentisiyle malını pazara indirmemeyi tercih etmesi nedeniyle fiyatların yüksek bantta ilerlediğini, bu sezon içinde gerileme beklenmediğini belirtti. 
	 
	Fiyatın yüksek seyretmesinin iç tüketimi düşürdüğünü, tüketicinin raftaki fiyatları görünce  zeytinyağından uzaklaştığını dile getiren Uygun, birçok tüketicinin de "beyaz ambalaj" olarak adlandırılan markasız ürünlere yöneldiğini söyledi. 
	 
	İnternet üzerinden de zeytinyağı alışverişinin bu yıl hareketlendiğine ilişkin bilgiler aldıklarını ifade eden Uygun, "Bazı tüketiciler bir araya gelerek toplu alım yapma seçeneğini kullanıyor. Fabrikalarla doğrudan temasa geçerek sipariş veriyorlar. Bu fiyat  açısından avantaj getirse de tağşişli yani farklı yağlarla karıştırılmış zeytinyağı riskini de gündeme getiriyor" dedi. 
	 
	 ''İHRACAT DURMA NOKTASINDA''  
	 
	Türkiye'nin bu yıl zeytinyağı dış satışında yüksek ihracat beklediğine dikkati çeken Uygun, fiyatlarının dünya ortalamasının üzerine çıktığına değinerek, "Geçen sene zeytinde 'yok yılı' idi ve sezon başından haziran  ayına kadar 15 bin tonluk ihracat gerçekleşmişti. Bu yıl ise aynı dönemde ancak 9 bin ton mal satabildik. Geçen yıla en kötü sezon diyorduk ama bu sezon daha da kötü oldu. Birçok ihracatçı mal sattığı ülkelerdeki market raflarını kaybetti" diye konuştu. 
	 
	Bitkisel Yağ Sanayicileri Derneği Başkan Vekili ve Ana Gıda Genel Müdürü  Ümit Ersoy ise geçen yılın ikinci yarısında fiyatların artmaya başlamasıyla zeytinyağı tüketiminin gerilemeye yaşandığını, haziran ayı itibarıyla bu gerilemenin yüzde  15'i bulduğunu belirtti. 

	 AA 
	  
  
 
