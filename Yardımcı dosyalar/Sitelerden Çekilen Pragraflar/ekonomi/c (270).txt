 
							
							
						
						
						  İSKELE ÇÖKTÜ, 3 İŞÇİ ÖLDÜ  İstanbul  Kartal, Hürriyet Mahallesi Erler Sokak'ta geçtiğimiz Mayıs ayında meydana gelen olayda, Metsan Nexus isimli inşaatın yapımı sırasında C bloğunun 16. Katında kurulu olan iskele çöktü. İskelede çalışan Salih Karayalı, Sinan Doğan ve Hasan Doğan'ın hayatını kaybetti. Anadolu Cumhuriyet Başsavcılığı, olayla ilgili yürüttüğü soruşturmasını tamamladı. Savcılığın hazırladığı iddianamede, iskelenin 50 metre yüksekten yere düştüğünü ve bu nedenle de iskelede çalışan üç işçinin hayatını kaybettiği belirtildi. Anadolu Cumhuriyet Başsavcılığı'nın hazırladığı 3 sayfalık iddianamede Metsan Limited Şirketi'nin ana, MG İnşaat Sanayinin alt yüklenici olarak işveren ile sözleşme yaptıkları, şüphelilerden Erhan Eryılmaz ve Beyhan Seren'in şantiyede iş güvenliği uzmanı, Sedat Onur Şekeroğlu ve Hasan Yılmaz'ın şantiyede inşaat mühendisi ve Servet Aydın'ın ise vinç operatörü olarak görev yaptıkları ifade edildi.   KARTAL'DA 3 İŞÇİ ÖLDÜ       "İŞ GÜVENLİĞİ UZMANININ İHMALİ YOK"  İş güvenliği uzmanı olarak çalışan şüphelilerden Erhan Eryılmaz'ın,  iş iskelesinin teknik şartnamelere uygun olması gerektiği uyarısında bulunarak rehberlik ve çalışma ortamı gözetimiyle ilgili eğitim görevlerini yerine getirdiği belirtilen iddianamede, risk değerlendirmesi çalışmalarının yapılmış olduğu ve bu haliyle olayın meydana gelmesinde Eryılmaz'ın herhangi bir ihmalinin bulunmadığının ortaya çıktığı anlatıldı.   "İŞ SAĞLIĞI VE GÜVENLİĞİ EĞİTİMİNE TABİ TUTULDULAR"  Şüphelilerden inşaat mühendisi Sedat Onur Şekeroğlu ve Hasan Yılmaz'ın, olayda alması gerekip de almadığı herhangi bir önlemin bulunmadığı, şüphelilerden bir diğer iş güvenliği uzmanı Beyhan Seren'in inşaatta gerekli eğitimleri vermiş olduğu kaydedilen iddianamede, ölen işçilerin olay öncesinde iş sağlığı ve iş güvenliği eğitimlerine tabi tutuldukları, onaylı defterde emniyet kemeri kullanarak çalışılmasının sağlanması noktasında uyarısını yaptığı, iş iskelesinin teknik şartnamelere uygun olması gerektiği uyarısında bulunduğu, şirketten teslim alınan belgelerden gerekli eğitim ve çalışma ortamı gözetildiğine ilişkin uyarı görevini yerine getirmiş olduğu, bu haliyle olayın meydana gelmesinde herhangi bir ihmaline rastlanmadığı anlatıldı. İddianamede, şüphelilerden vinç operatörü Servet Aydın'ın çalıştığı sırada maktullerin bulundukları platform ve iskelenin çökmesinde çalıştırdığı vincin herhangi bir hareketi ve rolünün bulunmadığı bu haliyle de olayda kusur ve ihmalinin bulunmadığı belirtildi. Bu nedenle 5 şüpheli hakkında takipsizlik kararı verildi.  METSANDAN AÇIKLAMA   "Metsan olarak Kartaldaki bahse konu olan projede arsa sahibi ve işveren durumunda bulunuyoruz. Kartaldaki arsamız üzerinde gerçekleştirdiğimiz Metsan Nexus projemizi yapılan ihale sonucunda yüklenici firma kazanmıştır. İnşaatın tüm üretim süreçleri taşeron firma tarafından yürütülmüş ve tüm çalışma süreçleri yüklenici firma tarafından üstlenilmiştir. Yüklenici firma çalışanlarının böyle elim bir kazada hayatlarını kaybetmelerinden dolayı üzüntümüz büyük olmuştur. İş güvenliği uzmanı, şantiye şefi ve inşaat mühendislerinin yüklenici firma bünyesinde çalıştığını ve firma sorumluluğunda olduğunu belirtmek isteriz. Bizim sorumluluğumuz dışında, inşaatta gelişen elim olayın takibini sürdürmekteyiz. Konunun yargıya intikal etmesinden dolayı hukuki sürecin sonucunda ihmali bulunanların ortaya çıkacağından şüphe duymuyoruz. "       "İSKELENİN GÜVENLİ KURULUMUNUN KONTROL EDİLMESİ GEREKİR"  3 işçinin üzerinde çalıştıkları iskelenin çökmesinin, bağlantı parçasının kırılmasına bağlı olduğunun bilirkişilerce tespit edildiğini belirten savcılık iddianamede, iskelenin güvenli bir şekilde kurulmuş olduğunun yetkin atanmış bir görevli tarafından bizzat kontrol edilip üzerinde çalışılabileceğine dair onay vermesi gerektiğini ifade etti.      "RİSKLİ DURUMLARIN ÖNCEDEN ORTADAN KALDIRILMASINI SAĞLAMASI GEREKİR"  Şüphelilerden MG inşaat firması sahibi Mehmet Gültekin'in şantiyede yürütülen işlerin yetkilisi olduğu kaydedilen iddianamede, Gültekin'in resmi yetkili şantiye şefi atamadığı, işlerin yürütülmesinde ve kazanın meydana gelmesinde kusurunun bulunduğu ifade edildi. İddianamede, şüphelilerden Metsan firmasının ortağı ve sorumlu yöneticisi Mehmet Celalettin Satoğlu'nun şirketin ve taşeron firmanın çalışma organizasyonunda eksiklikler bulunduğu, şantiye şefinin aktif biçimde şantiyede görev yapmasını sağlaması gerektiği halde bu hususta yeterince denetim yapılmadığı, sağlık  ve güvenlik koordinatörleri atayarak riskli durumların önceden ortadan kaldırılmasını sağlaması gerektiği ve kazada bu durumun yeterince yerine getirilmediği nedeniyle kusurlu olduğu belirtildi.    "İŞÇİLER DE KUSURLU"  Şüphelilerden Betül Batmaz'ın ise şantiye şefi olarak çalıştığı belirtilen iddianamede, görevinin gereği olan yeterli biçimde gözetim ve denetimde bulunmak, iskelenin tam ve güvenli olarak kurulmasının temini ile emniyet kemeri takılarak çalışılması gibi iş yerindeki uygulanması gereken güvenlik tedbirlerinin tam olarak alınmasının her seferinde alışkanlık haline getirilmesini sağlama hususlarında kusurunun bulunduğu, olayda işçilerin de alması gereken güvenlik önlemlerini yeterince almamaları nedeniyle 2. Derece kusurlarının olduğu ifade edildi.   3'ER YILDAN 15'ER YILA KADAR HAPİS CEZASI İSTEMİ  Şüpheliler şantiye şefi Betül Batmaz, Metsan firmasının ortağı ve sorumlu yöneticisi Mehmet Celalettin Satoğlu ve MG inşaat firması sahibi Mehmet Gültekin hakkında "Taksirle birden fazla kişinin ölümüne neden olma" suçundan toplamda 3'er yıldan 15'er yıla kadar hapis cezası istemiyle Anadolu Ağır Ceza Mahkemesi'ne dava açıldı. Şüphelilerin yargılanmasına önümüzdeki günlerde başlanacak.    
							
						
							
						
						
							