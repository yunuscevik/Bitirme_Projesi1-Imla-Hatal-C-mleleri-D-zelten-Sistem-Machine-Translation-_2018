
	EPDK’dan yapılan açıklamada, bugün bazı gazetelerde EPDK’nın 1 Temmuz’da hem elektriğe hem de doğal gaza zam yapacağına dair haberler yer aldığı belirtilerek şu ifadelere yer verildi: 
	“İlgili mevzuata göre, görevli perakende satış şirketi tarafından temin edilecek enerjiye ilişkin bilgi ve belgeler ilgili perakende satış tarife döneminden önce Kurumumuza bildirilmektedir. 2015 yılı üçüncü çeyreğinde (1 Temmuz- 30 Eylül) Türkiye genelinde faaliyet gösteren 21 görevli tedarik şirketi ve dağıtım şirketleri için geçerli olacak ulusal perakende satış fiyatlarına esas teşkil edecek veriler bahsi geçen şirketler tarafından Haziran ayı başı itibariyle Kurumumuza sunulmaktadır. 2015 yılı üçüncü çeyreğine ilişkin tarife çalışmalarımız halen devam etmekte olup yeni fiyatlar henüz belirlenmemiştir. 

	Doğal gaz piyasası toptan satış sektöründe hakim oyuncu konumunda bulunan BOTAŞ’ın toptan satış fiyatı 27/12/2007 tarihli ve 1439/2 sayılı Kurul Kararı ile serbest bırakılmıştır. Ayrıca, doğal gaz toptan satış fiyatları 2008 yılından bu yana eşit taraflar arasında ayrım yapılmaması ve şeffaflık ilkeleri dikkate alınarak taraflar arasında serbestçe belirlenmektedir. 
	Dolayısıyla Kurumumuzla ilişkilendirilen elektriğe ve doğal gaza zam haberleri gerçeği yansıtmamaktadır”   
