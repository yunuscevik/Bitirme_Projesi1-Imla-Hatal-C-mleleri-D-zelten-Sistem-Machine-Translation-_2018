 
							
							
												
						 Güneydoğu Anadolu İhracatçı Birlikleri'nden (GAİB) yapılan açıklamaya göre, birlik bünyesinde faaliyet gösteren tanıtım grubu, ilk kez katıldığı fuarda ilgi odağı oldu.  MTBG standına akın eden Afrikalılar, ikram edilen bulgur pilavı, makarna ve mercimek çorbasını alabilmek için uzun kuyruklar oluşturdu.  Açıklamada görüşlerine yer verilen MBTG Başkanı Surur Aydın, Afrika pazarının Türkiye için büyük önem taşıdığını belirtti.  Başarılı bir tanıtım çalışması yürüttüklerini ifade eden Aydın, "bakir bir pazar" olan Afrika'nın doğru işlenmesi halinde sektör için önemli bir pazar olacağını vurguladı.  Güney Afrika Cumhuriyeti'nde ilk kez bir fuara katıldıklarına işaret eden Aydın, şunları kaydetti:  "Dün açılan fuarda standımız yoğun ilgi görüyor. Bakliyat ürünlerimizden yapılan yemekleri Afrikalılara ikram ediyoruz. Afrikalıların büyük bölümü bulguru tanımıyor. Bulgurla ilk kez tanışan Afrikalıların ürünü sevmesi ve lezzetli bulması bulgur üreticilerimiz için önem taşıyor. Mercimek ve makarnamız da çok sevildi. Bu bölgede özellikle makarnamız biliniyor. Düşündüğümüzün üzerinde bir pazar potansiyeline sahip Afrika'da üretici firmalarımızın ciddi çalışmalar yapmasında büyük yarar görüyoruz. Tanıtım beraberinde ihracat artışını getirecektir."      							
						
							
						
						
							