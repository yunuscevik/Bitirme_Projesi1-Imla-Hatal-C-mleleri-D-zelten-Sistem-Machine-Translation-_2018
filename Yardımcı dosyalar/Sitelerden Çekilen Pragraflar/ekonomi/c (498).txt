
	Türkiye teknoloji perakendeciliği lideri TeknoSA, yeni mağaza açmak ve istihdama katkı sağlamak dışında bulunduğu çevreye yatırıma da devam ediyor. “Biz Bir Olunca, dokunduğumuz her yerde farklılıklar yaratabiliriz” mottosu ile gönüllülük çalışmaları yürüten TeknoSA çalışanları, Urla Kadıovacık Ormanı’na Tema Vakfı işbirliği ile 5 bin fidan dikti. İzmir’de gazetecilerle bir araya gelen TeknoSA Genel Müdürü Bülent Gürcan, TeknoSA Pazarlama Direktörü Cem Cemal Işık ve TeknoSA Satış Direktörü Asaf Ozan ile birlikte hem 2015 hedeflerini açıkladı hem de İzmir’e dair önemli bilgiler verdi. 

	İzmir’de 21 mağazaları olduğunu hatırlatan Gürcan, TeknoSA’nın 2015 yılında 20’nin üzerinde yeni mağaza açma planı olduğunu ve bunların üçünün de İzmir’de olacağını belirterek, “İzmir bizim için her zaman önemli oldu. Biz TeknoSA’nın ilk mağazasını İzmir’de açarak başladık TeknoSA tarihimize. 2015’e de İzmir’de mağaza açarak başladık. Bu yılda sonbahar aylarında İzmir Point Bornova ve İzmir Mavibahçe mağazalarını açarak tüketicilerimizle farklı noktalarda da buluşacağız” dedi. 

	TeknoSA’nın sosyal sorumluk projelerine de hassasiyet gösterdiğini aktaran Gürcan, “Çevre sorumluluğu ve sosyal sorumluluk çerçevesinde Urla Kadıovacık’ta yarın 5 bin civarında fidan dikilerek hatıra ormanımızı açacağız. TeknoSA tüketicilerimizin olduğu her yerde Türkiye için çevre anlamında iyi bir şeyler yapmak için de gayret gösteriyor” diye konuştu. 

	 “İZMİRLİ KADINLAR TEKNOLOJİYE DAHA MERAKLI”  
	İzmirlilerin online alışverişi sevdiğini söyleyerek İzmir tüketici davranışlarına dönük ilginç datalar açıklayan Gürcan, İzmirli kadınların Türkiye’ye oranla teknolojiye daha meraklı olduklarını ifade etti. Gürcan, “Türkiye ortalamamız üzerinde İzmir’de kadın müşterimiz var. İzmirli kadınlar teknolojiye çok daha meraklı. Dolayısıyla İzmir’in önemi de biraz da buradan kaynaklanıyor. Çok da sık, iyi hizmet verdiğimizi düşündüğümüz bir kitlemiz var. İzmir bizim için önemli bir şehir. Kadın müşterilerimizin oranı Türkiye ortalaması üzerinde olarak yüzde 31 civarında. Bu da kadınlarımızın İzmir’de teknolojiye ne kadar meraklı olduğunun bir göstergesi” dedi. 

	Türkiye genelinde en fazla tercih edilen teknolojik ürünlerde başı cep telefonlarının çektiğini dile getiren Gürcan, ardında panel televizyonlar ve küçük ev aletlerinin talep gördüğünü belirtti. 

	 YABANCI FİRMALARIN ÇEKİLDİĞİ İZMİR’DE BAŞARI SIRRINI ANLATTI  
	Yabancı teknoloji firmalarının yatırım yapmalarına karşı mevcut durumlarını koruyamayarak çekildiği İzmir’de başarılı olmalarının sırlarını da paylaşan Bülent Gürcan, “Bütün rakipler Türkiye’ye baskın strateji ile giriyorlar. Ancak o baskın strateji zaman zaman iyi sonuçlar vermeyebiliyor. Biz TeknoSA olarak tüketicinin olduğu her yerde esnek formatlarımızla bir fark yarattık yabancı rakiplerimize karşı ve şu anda da o liderliği sürdürüyoruz. Bütün saygın rakiplerimizle tüketiciye en iyi hizmeti vermek için yarışımızı sürdürüyoruz. TeknoSA Türkiye’nin markası, tüketicisini en iyi anlayan, onlara en yakın duran, satış öncesi ve sonrasında sürekli tüketicilerin yanında olan bir markayız. Biz her yerdeyiz. Tüketicilerimizin her anındayız. Çoklu kanal stratejimizle, aplikasyonlarımızla, satış sonrası hizmetlerimizle tüketiciye bizim kadar yakın bir marka olduğunu düşünmüyoruz. Kendimizi geliştirmek için de sürekli yenilikler peşinde koşturuyoruz. Ben buna bağlıyorum” ifadelerini kullandı. 

	 “MEVCUT SİYASAL ORTAMDA ŞİRKETİMİZ BÜYÜMESİNİ SÜRDÜRÜR”  
	Türkiye’deki mevcut siyasal ortamın şirketlere ekonomik olarak yansımalarını da değerlendiren Gürcan şunları söyledi: “Kısa vadeli her zaman ülkelerin ekonomik durumlarında iniş çıkışlar olabilir, bu normaldir. Biz zaten hem TeknoSA olarak hem de Sabancı Holding olarak ülke dinamiklerine son derece alışık bir topluluğuz, grubuz. Dolayısıyla biz hep uzun vadeli bakıyoruz. Ve biz hala 2015 yılının olumlu bir yıl olacağı konusunda hemfikiriz, buna inanıyoruz. 2015 yılının ilk 3 ayında da bizim sektörümüz büyümesine devam etti ve şu anda da yine o büyüme devam ediyor. Çünkü biz ihtiyaç ürünleri satıyoruz. Her evin, her bireyin ihtiyacı olan ürünler satıyoruz. Zaman zaman yavaşlamalar olabilecektir ama asla bu durma noktasına gelmeyecektir.” 

	Kısa vadede tüketici ile bir çok yeni mağazayı buluşturacaklarını ifade eden Gürcan, uzun vadedeki hedeflerini de paylaştı. İnternetin yeni nesil tarafından çok daha terci edildiği bir dönemde bulunulduğuna dikkat çeken Gürcan şöyle devam etti: “Yeni mağaza açılışlarımız var ama bir yandan da internetin özellikle Türkiye’deki gelişimi, gençliğin o yöndeki ilgisi ile bizim çoklu kanal stratejisine çok daha fazla yatırım yapıyor olmamız gerekiyor. Sadece mağazalar değil e ticaretle de, satış öncesi-sonrası hizmetlerle de tüketicilerimizin yanında olmamız gerekiyor. Dolayısıyla çoklu kanal stratejisine devam bir yandan da tüketicilerimizi satış sonrasında da ürünü kullanırken ya da arızalandığında keyif alacakları bir ortam yaratmak için de çalışmalarımızı sürdürüyor olacağız.” 

	 MİHRAP DÜZÖZ - GÜRKAN CAN - SİNAN YENİÇERİ  
	  
