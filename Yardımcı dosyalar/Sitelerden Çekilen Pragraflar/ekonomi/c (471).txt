
	Yapılan iş birliği anlaşmasının her iki taraf içinde çok faydalı olacağına değinen İMMİB Yapı Komitesi Başkanı Serdar Urfalılar “Bu iş birliği anlaşması ile Yapı Malzemeleri sektörünün ihracatının artırılmasını, sektörün sorunlarının bir arada ele alarak daha çabuk ve daha kalıcı çözümler üretmeyi amaçlıyoruz” dedi. Sektörün en büyük sorunlarından birinin de markalaşamamak olduğuna vurgulayan Urfalılar “Yapı Malzemeleri sektörünün marka geliştirme hızının diğer sektörlere göre daha yavaş olduğunu görüyoruz. Türk firmalarının yurtdışından marka satın almaları için Eximbank tarafından verilen kredilerin kolay ulaşılabilir olması için girişimlerde bulunacağız” dedi. 

	Yapı sektörünün Türk ekonomisine yön veren sektörlerden biri olduğuna dikkati çeken Serdar Urfalılar konuyla ilgili şunları söyledi: “Yapı malzemeleri sektörü 2014 yılında yüzde 0,5’lik büyüme gösterdi. Cari açıktaki iyileşme, ihracat artışı ve ithalattaki gerilemenin karşısında yavaşlayan ekonomi ile birlikte artan işsizlik, ekonominin 2014 yılında yavaşlamasının en büyük sonuçlarından biri. 2014 yılının ilk iki çeyrek döneminde de inşaat sektörü genel ekonominin üzerinde büyümeyi başardı. İnşaat sektörü geçen yıl da lokomotif işlevini sürdürdü. 2014 son çeyrek verilerine göre yapı malzemeleri sektörünün toplam istihdamın içindeki payı yüzde 7,5 olarak hesaplandı. İnşaat sektörünün GSMH içindeki payının yaklaşık yüzde 30 düzeyinde olduğunu görüyoruz”. 
	  
