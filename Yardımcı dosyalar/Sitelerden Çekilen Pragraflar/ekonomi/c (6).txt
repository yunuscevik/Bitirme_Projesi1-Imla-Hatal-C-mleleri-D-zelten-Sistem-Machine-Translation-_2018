 
							
							
												
						 Türkiye İhracatçılar Meclisi'nden Rıza Sarraf'a verilen ödül ve sonrasında yapılan tartışmalara dair olarak yapılan yazılı açıklamada "Meclisimizin, kamuoyunda bu tartışmayla anılmasından tüm ihracatçı ailesi rahatsızlık duymaktadır.." denildi.   "TİM Genel Sekreterliği'nden  22. Genel Kurul Plaket Törenine İlişkin Açıklama" başlıkla yazılı açıklamada şöyle denildi.   "SIRALAMA OTOMATİK OLARAK OLUŞMAKTADIR"  "21 Haziran 2015 tarihinde yapılan 22. Olağan Genel Kurul'umuzda gerçekleştirilen plaket töreninde ödül alan firmalar, İhracatçı Birliklerinin tek kriter olarak dikkate aldığı resmi ihracat kayıt rakamlarına göre otomatik sıralamayla oluşmaktadır. Türkiye İhracatçılar Meclisi'nin bu sıralamaya herhangi bir müdahalesi bulunmamaktadır. Firmalara verilen plaketler bir sıralamayı tespit etmek ve kamuoyu ile paylaşmak için takdim edilmektedir.   "FİRMA TEMSİLCİSİNE DAİR BİR TASARRUFUMUZ YOK"  Meclisimiz, listeye giren firmalara rutin olarak en üst düzeyde resmi davet göndermektedir. Plaketler kişilere değil firmalara verilmektedir. Bu konuda TİM'in plaket alacak firma temsilcilerine dair herhangi bir tasarrufu söz konusu değildir. Meclisimiz 13 yıldan beri bu kayıtlara göre ilk 1.000 ihracatçı çalışması yapmakta ve bu çalışmayı kamuoyu ile paylaşmaktadır. Son 5 yıldır TİM Olağan Genel Kurul'larında gerçekleştirilen ihracat plaket törenine Devlet protokolü de davet edilmektedir. Bu törende 26 sektörün en çok ihracat yapan ilk üç firmasına plaket verilmektedir. Bu yılki etkinlik de bu çerçevede gerçekleştirilmiştir.   "PLAKETLER PROTOKOL SIRASI GÖZETİLEREK VERİLDİ"  Bu yıl da başta Sayın Cumhurbaşkanımız olmak üzere, Hükümet Üyelerimiz ve Siyasi Parti Genel Başkanlarımız da Genel Kurula davet edilmişlerdir. Sayın Cumhurbaşkanımız ve 6 Bakanımız davete icabet ederek katılım göstermişlerdir. Toplam 78 firmamıza plaketleri Bakanlarımız tarafından, protokol sırası gözetilerek verilmiştir.    "TARAFIMIZA YAPILMIŞ HAKSIZLIK VE ÜZÜNTÜ KAYNAĞI"  İlgili faaliyetimizin bu şekilde politik malzeme olarak kullanılması tarafımıza yapılmış bir haksızlık ve üzüntü kaynağıdır. Meclisimizin tek amacı Türkiye ihracatının ve milli gelirinin artması ve üretim, istihdam ve toplumsal refahın gelişmesidir.  Bu çerçevede inovasyon, Ar-Ge, tasarım ve markalaşma ile yüksek katma-değerli ihracat artışı kavramlarıyla özdeşleşen Meclisimizin, kamuoyunda bu tartışmayla anılmasından tüm ihracatçı ailesi rahatsızlık duymaktadır.."     							
						
							
						
						
							