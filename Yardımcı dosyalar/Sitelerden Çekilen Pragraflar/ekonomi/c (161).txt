 
							
							
												
						 Mercedes-Benz Türk AŞ'nin Türkiye anabayilerinden biri olan şirket, Mersin'in Tarsus ilçesindeki 10 bin metrekarelik fabrikasında ürettiği treyler ve araç üst yapısı çeşitleriyle Türkiye'deki taşımacılık sektörü pazarına yönelik faaliyetlerde bulunuyor.  Şirket, söz konusu üretim tesisini geliştirmek amacıyla "Treyler ve Araç Üstü Yapı İmalatları 3. Kapasite Artışı, Yüzey Temizleme ve Demiryolu Taşıtı Üretim Tesisi Projesi"ni gerçekleştirme kararı aldı.  Bu proje için hazırlanan tanıtım dosyasında yer alan bilgilere göre, halen faaliyet gösteren tesiste üretimi yapılan treyler ve araç üst yapı imalatının kapasitesinde artışa gidilecek. Projeyle kapasite artışının yanı sıra demiryolu araçlarının (oto poz) üretimi ve üretilecek ürünlerin yüzey koruma ve temizleme işlemlerinin de yapılması amaçlanıyor.  Proje için 90 milyon liralık yatırım yapılması öngörülüyor. Üretim tesisinde halen 313 kişi görev yaparken proje sonunda tesiste toplam bin 500 kişinin istihdam edilmesi planlanıyor. Geliştirme çalışmaları sonunda istihdamın 5'e katlanması bekleniyor.  Hayata geçirilecek projeyle şirketin daha önce yaptığı yıllık 20 adetlik uçak ve helikopter akaryakıt tankeri üretimi 150'ye çıkarılacak.  Yarı römork üretimi bin 200'den 2 bin 500'e, akaryakıt tankeri üretimi 700'den bin 200'e yükseltilecek. Ayrıca daha önce üretimi yapılmayan yeni araç üst yapılarıyla ürün çeşitliliği artırılacak. Bu kapsamda çöp aracı, alüminyum gıda taşıma tankeri ve krom gıda taşıma tankeri üretimine başlanacak.  Planlanan kapasite artışı sonrasında ise tesisin nihai kapasitesi yıllık toplamda 3 bin 205'ten üründen 5 bin 365'e çıkarılacak. Böylece üretim kapasitesinde yüzde 67'lik artış sağlanacak.      							
						
							
						
						
							