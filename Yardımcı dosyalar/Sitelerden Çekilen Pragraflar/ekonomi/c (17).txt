 
							
							
												
						 Euro Bölgesi maliye bakanları toplantısından, Yunanistan'ın Euro Bölgesi'nden çıkmasını engelleyecek plan konusunda uzlaşma çıkmazken, liderlerden anlaşma için müzakerelerin sürdürüleceğine ilişkin açıklamalar geldi.  ABD'de dün Yunanistan'a ilişkin iyimserliğin yanı sıra, beklentilerin üzerinde gelen ikinci el  konut satışları sonrasında 10 yıllık tahvil faizleri yüzde 2,38 seviyesini görürken, pay piyasalarında yükseliş yaşandı. Dow Jones  ve Standard &amp; Poor's 500 endeksleri yüzde 0,6 primlenirken, Nasdaq Teknoloji  Endeksi ise yüzde 0,7 değer kazanarak kapanış rekorunu 5.153,97 puana taşıdı.  Analistler, bugün açıklanacak mayıs ayı dayanıklı tüketim malı siparişleri ve birinci el konut satışları verilerinin endekslerin yönü üzerinde belirleyici olabileceğini belirterek, Yunanistan'a ilişkin gelişmelerin takip edileceğini kaydediyor.  Avrupa tarafında perşembe günü gerçekleştirilecek AB Liderler Zirvesi'ne kadar Yunanistan'daki mali krizin çözümüne yönelik anlaşma sağlanacağı beklentileri, son dönemde dalgalı seyir izlenen pay piyasalarına yoğun talep getirdi. Almanya'da DAX endeksi ve Fransa'da CAC 40 endeksinde yüzde 3,8'lik, İngiltere'de FTSE 100 endeksinde de yüzde 1,7'lik yükseliş yaşanırken, son zamanlarda düşüş trendinde bulunan Yunanistan'da ASE endeksi ise yüzde 9 değer kazandı.  Analistler, henüz Yunanistan'daki mali krizin çözümüne yönelik uzlaşmaya varılamasa da Avro Bölgesi bakanlarından gelen olumlu açıklamalar sonrasında pay piyasalarındaki yükselişin devam edebileceğine işaret ederek, bugün bölgede açıklanan Satınalma Yöneticileri Endeksi (PMI) verilerinin takip edileceğini dile getiriyor. Avro Bölgesi maliye bakanları yarın Yunanistan'ın borç krizini görüşmek için tekrar Brüksel'de buluşacak.  Asya piyasalarında cuma günü pay piyasalarında aşırı değerlenme olduğuna ilişkin endişelerle sert düşen Çin Şanghay bileşik endeksi, dünkü tatilin ardından bugün yüzde 0,2 ile düşüşünü sürdürüyor. Japonya'da Nikkei endeksi ise günü yüzde 1,9'lık artışla tamamladı.   Yurt içi piyasalarda ise küresel piyasalarda risk iştahının artması ve dolar/TL'nin 2,6613 ile yaklaşık 2 haftanın en düşük seviyeye gerilemesinin etkisiyle, Borsa İstanbul 100 (BIST 100) endeksi dün günü yüzde 1,18 yükselişle 83.426,18 puandan tamamladı.    Analistler, BIST 100 endeksi için 83.500 seviyesinin önemli direnç seviyesi olarak öne çıktığını belirterek, bu seviyenin üzerinde kalıcılık sağlanması durumunda 85.000 seviyelerinin gündeme gelebileceğini kaydediyor.    Yurtdışında Yunanistan'a ilişkin haber akışının piyasalar açısından önemini koruduğunu aktaran analistler, yurtiçinde ise TCMB haziran ayı PPK toplantısından çıkacak faiz kararı ile siyasi gelişmelerin takip edileceğini belirtiyor.    AA Finans'ın PPK Beklenti Anketi'ne katılan 14 ekonomistin tamamı, politika faizi (bir hafta vadeli repo ihale faiz oranı) ile faiz koridorunun üst ve alt bandında herhangi bir değişiklik olmayacağını öngörüyor.    TCMB, geçen ayki PPK toplantısında faiz oranlarında herhangi bir değişikliğe gitmemişti. Mevcut durumda politika faizi yüzde 7,50, faiz koridorunun üst bandı yüzde 10,75, alt bandı ise yüzde 7,25 seviyesinde bulunuyor.     Küresel piyasalarda bugün takip edilecek veriler şöyle:   11.00 Avro Bölgesi, haziran imalat sanayi, hizmet sektörü ve bileşik PMI 12.00 İtalya, nisan ayı perakende satışlar 14.00 Türkiye, TCMB haziran ayı PPK faiz kararı 15.30 ABD, mayıs ayı dayanıklı tüketim malı siparişleri 16.45 ABD, haziran imalat sanayi PMI 17.00 ABD, mayıs, birinci el konut satışları 17.00 ABD, Richmond Fed imalat sanayi endeksi     							
						
							
						
						
							