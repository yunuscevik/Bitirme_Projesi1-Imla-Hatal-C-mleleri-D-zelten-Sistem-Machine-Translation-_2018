 RADİKAL  - 
                    İstanbul 
                   Hazırgiyim ve konfeksiyon İhracatçıları Birliği (İHKİB) Başkanı Hikmet Tanrıverdi, "Seçim sonuçlarını olgunlukla karşılamamız gerekir. Seçmen sözünü söyledi. Şimdi siyasilerin ellerini taşın altına koymaları ve uzlaşmaya dönük adım atmaları gerekiyor" dedi ve ekledi: 
"Çok partili bir koalisyon görmüyorum. Azınlık hükümeti veya iki partili bir koalisyonun 
                Türkiye 
              'nin daha çok yararına olacağına inanıyorum. Bir erken seçim kararı Türkiye'yi kaosa sürükleyecektir. Ekonomimiz güçlü. Ancak siyasi belirsizliğin uzamaması gerekiyor. Bu nedenle vakit geçirmeden ekonomiye odaklanmak zorundayız."   Şahinler Holding Yönetim Kurulu Başkanı Kemal Şahin de, "Bulunduğu coğrafyada ciddi karışıklıklar yaşanmasına rağmen, Türkiye güzil bir demokrasi örneği verdi" ve şu değerlendirmeyi yaptı: "Ülkemizin doğusundan batısına kuzeyinden güneyine herkes demokrasiye sahip çıktı. Olgunluk içinde geçen seçimleri büyük başarı olarak değerlendiriyorum. Bu seçimlerde seçmen 13 yıl iktidarda olan bir partiyi uyardı. Kısa vadede yeniden seçime gitmenin bir esprisi yok. Türkiye yeni dönemde sağlıklı bir koalisyon veya dışarıdan desteklenen azınlık hükümetiyle rahatlıkla yönetilebilir. Ekonomiye zarar vermeden, istikrarsızlığa yol açmadan Türkiye geleceğini bu kulvarda sürdürebilir."   Yaklaşık 13 yıldır devam eden tek parti iktidarı döneminin sona erdiğini vurgulayan Türkiye Giyim Sanayicileri Derneği (TGSD) Başkanı Şeref Fayat da, seçmenin dört partili bir Parlamento'dan yana tercihini ortaya koyduğuna dikkat çekti ve ekledi: "
                AK Parti 
               ve 
                MHP 
               arasında bir koalisyon hükümeti öngörüyorum. Piyasalarda küçük hareketlenmeler olabilir ama büyük bir kırılma beklemiyorum. İş dünyası olarak erken seçime sıcak bakmıyoruz. Belirsizlik sürecinin uzaması halinde ekonomimiz aksayabilir."   Türkiye Ayakkabı Sanayicileri Derneği (TASD) Başkanı Hüseyin Çetin de açıklamasında, "7 Haziran'da demokrasi kazandı" dedi ve değerlendirmesini şöyle sürdürdü:  "Seçmen özgür iradesini sandığa yansıttı. Yeni Parlamento'nun bir çözüm üreteceğine inanıyorum. Türkiye büyük bir ülke. Güçlü bir ekonomimiz var. Seçim sonuçlarının barış ve özgürlüğü getirip, sanayicinin önünü açmasını diliyorum. Piyasalarda ciddi bir sarsıntı beklemiyorum. Yeni bir genel seçimi zorlayarak zaman kaybetmemeliyiz. Kurda suni bir artış olsa da önümüzdeki günlerde normale dönecektir. Dolar 2.75 lira civarında dengeye oturacaktır."  DHA   