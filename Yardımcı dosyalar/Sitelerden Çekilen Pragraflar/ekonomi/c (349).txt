

  
    
      
       
     
	Göğüs hastalıkları uzmanı Tokatlıoğlu, görev yaptığı hastaneden üç ay önce emekli olduğunu ve iki hafta önce kafeterya açtığını söyledi. 

	Yemek tutkunu olduğunu ifade eden Tokatlıoğlu, bu tutkunun kendisini yeni fikirler denemeye yönelttiğini, işkembe döner için çeşitli araştırmaların ardından denemeler yaptığını anlattı. 

	Tokatlıoğlu, yaklaşık 6 ay süresince 150 kilograma yakın işkembe kullanarak sağlıklı ve lezzetli işkembe döneri yapmak için ter döktüğünü belirterek, "İşkembenin çeşitli hazırlanma süreci var. Bu süreç benim sırrım. Hazırlık aşamasından sonra işkembeyi haşlıyor ve döner ocağına takıyoruz. Daha sonra buradan kestiğimiz işkembe parçalarını ocakta hafif kızartıp kırmızı biber, karabiber, pul biber, kimyon ve tuz kullanarak servis yapıyoruz" dedi. 

	 

	İşkembe döner fikrini arkadaşları ve ailesine anlattığında kendisine inanmadıklarını dile getiren Tokatlıoğlu, "Çevremdeki arkadaşlarım bu fikrime sıcak bakmadılar. ’Sen bu işte yenilirsin, bu fikirle yenilirsin’ diye tepkiler aldım ama şimdi öyle olmadığını herkes görüyor" ifadesini kullandı. 

	Tokatlıoğlu, yaklaşık iki haftada işkembe dönerinin büyük ilgi gördüğünü kaydederek, "Günde yaklaşık 8 kilograma yakın işkembe döner satıyoruz. İl dışından da bu lezzeti tatmaya gelenler oluyor. Müşterilerimizden aldığımız tepkiler üst düzeyde" diye konuştu. 

	Kendisine şimdiden çeşitli tekliflerde bulunulduğunu aktaran Tokatlıoğlu, kısa sürede lezzeti ve yeniliğiyle ünlenen ürün için İstanbul ’dan sipariş aldığını söyledi. 

	 

	 'KALP HASTALARINA ÖNERİLEBİLİR'  

	Tokatlıoğlu, işkembe dönerin katkısız ve içerdiği mineraller yönüyle zengin bir ürün olduğuna dikkati çekerek, sözlerini şöyle sürdürdü: 

	"Bir doktor olarak sağlık  ve temizliğe büyük önem veririm. Bu nedenle içerisinde lipit ve kolesterol  oranı düşük olan işkembe döner, siyah ve beyaz etten daha sağlıklıdır. Lipit ve kolesterol oranı yağsız etten daha düşük olan işkembe, yüksek potasyum içermesi nedeniyle de kalp hastalarına önerilebilir. İşkembe döner, bir diyet ürünü olarak da önerilebilir." 

	 

	İşkembe dönerin iddialı bir ürün olduğunu dile getiren Tokatlıoğlu, "Kokorece rakip değil ona alternatif bir ürün yaptık. İşkembe döner, içerdiği mineraller, taşıdığı sağlık koşullarından dolayı kokorecin yerine geçebilecek bir ürün" dedi. 

	Tokatlıoğlu, işkembe dönerine, Çorum  topraklarının ev sahipliğini yaptığı Hitit  medeniyetinin başkenti "Hattuşa" adını verdiğini, ürünü için marka  tescil ve patent çalışmalarını yürüttüğünü ifade ederek, hedefinin işkembe döneri dünyaya  yaymak olduğunu vurguladı. 

	 AA 
	  

	  

	  

	    
 
