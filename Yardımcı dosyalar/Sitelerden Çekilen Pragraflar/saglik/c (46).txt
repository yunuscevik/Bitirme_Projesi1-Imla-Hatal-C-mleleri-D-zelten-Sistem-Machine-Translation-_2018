

  
    
      
       
     
	Türk Epilepsi  ile Savaş Derneği Başkanı Prof. Dr. Candan Gürses, Türkiye'de  700 bin civarında  epilepsi  hastasının bulunduğunu söyledi.   
	 
	Gürses, Türkiye ve dünyadaki epilepsi verileriyle epilepsi hastalarına dikkat çekmek amacıyla düzenlenen " Epilepsiye Objektif  Ol " fotoğraf yarışmasının basın  toplantısında, sara hastalığı olarak da bilinen epilepsinin, beyin damar hastalıklarından sonra dünyada en yaygın görülen nörolojik bozukluklardan biri olduğunu kaydetti. 
	 
	Epilepsi hastalarının, sosyalleşme, evlenme, okula gitme gibi konularda ayrımcılığa uğradığını dile getiren Gürses, hastaların yüzde  95'inin tedaviye cevap verdiğini, hastalığın doğru yöntemleriyle tedavi edilmesinin mümkün olabildiğini ifade etti.  
	 
	Epilepsinin en çok yaşamın ilk yılları ile 60 yaş sonrasında görülüyor. Epilepsi, çocukluk ve ergenlik çağında en sık, erişkinlerde ise beyin damar hastalıklarının ardından ikinci en sık rastlanan nörolojik hastalık olarak tanımlanıyor.   
	 
	 EPİLEPSİ HASTALARINDA İŞSİZLİK  ORANI DAHA FAZLA  
	 
	Gelişmemiş ve az gelişmiş ülkelerde erken doğum , doğum travması, bebeklerin birtakım hastalıklarla doğmaları ve akraba evlilikleri gibi sebeplerle epilepsi görülme sıklığının arttığını belirten Gürses, hastaların, uygun tedaviyi almaları durumunda normal bir yaşam sürebileceğini aktardı.  
	 
	Gürses, hastalığın tedavi edilmemesi durumda olumsuz sonuçların ortaya çıkabildiğini vurgulayarak, epilepsi hastalarında işsizlik oranının normal nüfustan yaklaşık 3 kat daha fazla olduğunu anlattı.  
	 
	Hastalığa dikkat çekmek ve insanları epilepsili hastalarla empati kurmaya çağırmak için  Sanofi  Türkiye ile "Epilepsiye Objektif Ol" fotoğraf yarışması düzenlediklerini belirterek bu konuda duyarlı olunması çağrısında bulundu. 
	 
	 "EPİLEPSİYE OBJEKTİF OL"  
	 
	Sanofi Türkiye Pazarlama Müdürü Merve Mıhçakan da, epilepsiyle mücadeleye destek olmak ve epilepsi konusunda farkındalık ve duyarlılık yaratmak için yarışmayı düzenlediklerini anlattı.  
	 
	Yarışmanın, hastalıkla ilgili ön yargıların yıkılmasına katkı sunmasını istediklerini dile getiren Mıhçakan, "Yarışmaya, 6 yaşından büyük herkes, epilepsi hastalarının ihtiyacı olan 'sevgi, dayanışma, yardımlaşma, destek, dostluk  ve mutluluk ' gibi temalardaki fotoğraf karesiyle başvuruda bulunabilir. Yarışmaya, Mehmet Turgut  jüri üyesi olarak destek veriyor. Son başvuru tarihi 31 Temmuz 2015 olan yarışmaya, 'www.epilepsiyeobjektifol.com' adresinden ve posta yoluyla başvuru yapılabiliyor. En fazla üç fotoğrafla katılabilinen yarışmada, her kategorinin birincisine 2 bin 500, ikincisine 2 bin, üçüncüsüne ise bin 500 TL ödül  verilecek'' dedi.  
	 
	Mıhçakan, dereceye giren fotoğrafların yıl içinde özel bir törenle sergileneceğini sözlerine ekledi. 

	 AA  
  
 
