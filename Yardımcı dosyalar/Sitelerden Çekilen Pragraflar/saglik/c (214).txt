
	Memorial Diyarbakır Hastanesi Ortopedi ve Travmatoloji Bölüm Başkanı Prof. Dr. Serdar Necmioğlu, yaz aylarında ortaya çıkabilecek yaralanmalara yol açan spor aktivitelerde alınması gereken önlemler hakkında bilgi verdi. Sporun, sağlıklı ve uygun koşullarda yapılmadığında özellikle kalp sorunlarına yol açabileceğini belirten Necmioğlu, bu nedenle aktivitenin kişinin kalp ve damar sağlığını olumsuz etkileyecek kadar ağır olmamasına özen gösterilmesi gerektiğini vurguladı. Sporun, gerekli önlemler alınmadığında, düşme, kafa travmaları ve boğulma gibi yaşamsal tehlikelere de neden olabileceğine dikkat çeken Necmioğlu, “Özellikle yamaç paraşütü ve dağcılık gibi adrenalin sporlarında bu oran oldukça yüksektir. Adrenalini yüksek bu aktivitelerde risklere karşı önlem alınmalıdır. Bunun yanında, sıcaklarda beslenme alışkanlıklarının düzenlenmesi ve gerekli sıvı tüketimi de spor yaparken genel vücut sağlığını korumak bakımından da gereklidir” dedi. 

	 “DOKUDA ANİ ŞİŞME VE ŞİDDETLİ AĞRIYA DİKKAT”  
	Spor yaparken düşme sonrasında kişinin, yürüme fonksiyonunun olumsuz etkilenmesi, uzvunda his kaybı ve şekil bozukluğu varsa, hareketlerde kısıtlılık gelişmişse, vücudunun herhangi bir yerinde ani şişme ve şiddetli ağrı söz konusuysa, dokulardan anormal “çıtırtı” sesi alınıyorsa, ciddi bir problemin söz konusu olabileceğini anlatan Necmioğlu, şunları kaydetti: 
	“Böyle durumda vakit kaybetmeden uzman bir doktora başvurmak çok önemlidir. Spor travmalarındaki artış en aza indirilebilir ya da tamamen engellenebilir. Bunun için öncelikle yaz sıcaklarında güneşin dik olarak geldiği öğle saatlerinde açıkta spor yapılmamalıdır. Spor, yemekten en az 3 saat sonra yapılmalıdır. Vücutta sıvı kaybı oluşmaması için yeteri kadar sıvı tüketilmeli, gerekirse spor arasında sıvı alınmalıdır. Ağır spor yapanlarda mutlaka vücudun spor öncesi germe ve hafif koşu eksersizleri ile vücut ısıtılmalıdır. Spora uygun giysi, ayakkabı ve doğru malzeme kullanmak çok önemlidir. Hava geçiren spor malzemesi ve çorapları kullanılmalı, naylon oranı düşük ürünler tercih edilmelidir.” 

	 “DÜZENLİ GECE UYKUSU ÖNEMLİ”  
	Özellikle amatör spor yapanların veya spora yeni başlayanların, tıbbi yönden şikayetleri varsa, mutlaka detaylı bir kontrolden geçmesi gerektiğini de kaydeden Necmioğlu, şu uyarılarda da bulundu: 
	“Kalp ve akciğer kapasiteleri değerlendirilmelidir. Bu kişiler uygun şekilde proteinden zengin, lifli gıdalarla beslenmeli, alkol ve sigaradan uzak durmalıdır. Sporcunun düzenli bir gece uykusu da olmalıdır.”  
