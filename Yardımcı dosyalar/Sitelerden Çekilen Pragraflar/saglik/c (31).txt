

  
    
      
       
     
	Bursa Özel Hayat Hastanesi hekimlerinden göz hastalıkları uzmanı Op. Dr. Üzeyir Özlük, güneş  gözlüğünün Türkiye ’de lüks değil bir ihtiyaç olduğunu söyledi. Özlük, "Güneş gözlüğü aslında Türkiye gibi güneşin fazla olduğu ülkelerde lüks görülmemeli, güneş gözlüğü aslında bir ihtiyaçtır. Güneş gözlüğü sokaktan aldığımız ya da saç  tokası gibi kullandığımız gözlükler olmamalı. Türkiye’de güneş gözlüğü alımlarında şunlara dikkat etmemiz gerekiyor. Eğer güneş gözlüğü üzerindeki belgeleri kontrol edebilme imkanımız olursa , en az yüzde  99 ultraviyole koruması olmasına dikkat edilmeli. Güneş gözlüğü, cildimizden tutun, katarak oluşumuna, hatta göz bozukluklarına kadar çok ciddi hastalıkların önlenmesinde faydası var" dedi. 
	   
	Güneş gözlüğünün iyi olup olmadığını anlamanın kolay olmadığına vurgu yapan Özlük, "Güneş gözlüğü alırken, gözlüğün kalitesine, üzerindeki bilgilere dikkat etmemiz gerekiyor. Pahalı gözlük  her zaman iyi gözlük anlamına gelmiyor. Ancak piyasada satılan 10-20 liralık gözlükler tehlikeli. Güneşe çıktığımızda gözümüzün fizyolojik koruma özelliği var. Güneşe çıktığımızda göz bebeğimiz küçülüyor. Dolayısıyla vücudumuz, fizyolojik olarak güneşin zararlı ultraviyole ışınlarına karşı bir miktar koruyabiliyor. Ama yansımalardan değil. Kalitesiz bir güneş gözlüğü aldığımızda göz karanlık olduğu için göz bebeğimiz büyüyor. Dolayısıyla zararlı ultraviyole ışınlarına karşı korumasını azaltıyor. Yani kalitesiz güneş gözlüğü takmak, hiç güneş gözlüğü takmamaktan daha zararlı. Her pahalı güneş gözlüğü iyi anlamına gelmiyor. Ancak belgesi olmayan ucuz güneş gözlükleri de ciddi zararı vardır" diye konuştu. 
	   
	 ÇOCUKLAR GÜNEŞ GÖZLÜĞÜ TAKMALI MI?  
	   
	Gözlük kullanmayanların güneş gözlüğü alımlarında muayene olmasına gerek olmadığına da işaret eden Özlük, "Güneş gözlüğü almak isteyenler, eğer gözlük taşıyorsa muayene olduktan sonra güneş gözlüğü almasında fayda var. Eğer hiç gözlük takmamış ya da gözlük kullanmasını gerektiren bir bozukluk yok ise, bir gözlükçüden normal güneş gözlüğü alabilir. Türkiye’de güneş ışınları etkili olduğu için, güneşe maruz kalan meslek  gruplarında çalışan insanların güneş gözlüğü takması şart. Çocuklarda 4-5 yaşından sonra hem alışkanlık he de korunması açısından güneş gözlüğü takmasında fayda var" şeklinde konuştu. 
	 
	 İHA 
	  
  
 
