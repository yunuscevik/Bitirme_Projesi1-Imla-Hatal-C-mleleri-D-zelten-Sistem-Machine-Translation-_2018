
	İddiaya göre, İstanbul’da ikamet eden Sebahat Tığlı, oğlunu ziyaret etmek için geldiği Eskişehir’de sol kalçasından rahatsızlanınca 12 Mayıs 2015 tarihinde özel bir hastaneye kaldırıldı. Bir gün sonra kalçasına protez takılması için ameliyata alınan Tığlı’ya, kan grubu 0 Rh Pozitif olduğu halde B Rh Pozitif kan verildi. 7 ünite kan verilen ve 2 gün yoğun bakımdan çıkamayan hasta, üçüncü gün servise indirildi, ancak hastanın durumu tekrar ağırlaşınca hastane doktorları tarafından böbrek yetmezliği düşüncesi ile hastayı diyalize soktular. Hastada herhangi bir iyileşme olmadığını fark eden hastane yetkilileri, 18 Mayıs’ta hastayı Eskişehir Osmangazi Üniversitesi Tıp Fakültesi Hastanesi’ne sevk edildi. Yaşanan durum üzerine hasta Sebahat Tığlı’nın oğlu Murat Tığlı, hastanenin dahiliye uzmanı B.Ö. ve sorumluluğu tespit edilecek olan diğer hastane çalışanları ve yetkilileri hakkında 'Taksirle yaralanmaya neden olmak' suçu iddiası ile suç duyurusunda bulundu. 

	 “HASTANIN DURUMU CİDDİYETİNİ KORUYOR”  
	Konuyla ilgili açıklama yapan Murat Tığlı'nın avukatı Hasan Singil, müvekkilinin annesine yanlış kan verildiğinin özel hastane tarafından anlaşılmadığını ve üzerinden zaman geçirildiğini savundu. Gerekli ve doğru tedaviye zamanında başlanamadığını öne süren Singil, hastanın durumunun daha da kötüye gittiğini belirtti. Hayati tehlikesi olmayan bir ameliyata giren hastanın yanlış kan verilmesi nedeniyle günlerdir yoğun bakımda olduğunu anlatan Singil, hastanın hayati tehlikesinin olduğunu aktardı. Singil, "Verilen yanlış kanın yol açtığı tanı ve teşhis yapılamadığı için doğru tedavi uygulanamamıştır ve tedavide çok büyük bir gecikme yaşanmıştır. Yanlış kan verilmesi nedeniyle hastanın organları yıkıma uğramıştır. ESOGÜ’de yapılan tetkiklerde hastada farklı kan grupları olduğu anlaşılmıştır. Hastanın oğlundan gerekli belgeler ve kan grubu ne olduğu tekrar sorulmuştur burada bir yanlışlık olduğu düşünülerek. Özel hastaneden temin edilen epikriz raporunda maalesef hastaya yanlış kan verildiği anlaşılmıştır. Hastamızın bilinci şu an kapalı ve solunum makinesine bağlı hatta bir arada kalbi durmuştur. Yaşanan bu yanlış kan verme olayından sonra eğer yanlış kan verildiği zamanında anlaşılsaydı ve doğru teşhis konularak doğru tedaviye derhal başlanabilseydi hasta belki de bugün bu durumda olmayacaktı” dedi. 

	 “SORUMLULAR HAKKINDA SUÇ DUYURUSUNDA BULUNULDU”  
	Doktorun işini yaparken özenli olması gerektiğini ifade eden Singil, açıklamasına şöyle devam etti: 
	“Doktorun çalışma alanı insan bedenidir. Bu nedenle yapılan müracaat üzerine Eskişehir Sağlık Müdürlüğü tarafından idari yönden araştırma başlatılmıştır. Ayrıca tarafımızdan Cumhuriyet Başsavcılığı’na, Türk Ceza Kanunu’nda suç teşkil eden bir fiil olması nedeniyle sorumlular hakkında suç duyurusunda bulunuldu. Biz tüm hasta ve hasa yakınlarımıza hastaneye gittiklerinde hasta hakları konusunda gerekli bilgiyi araştırmaları, bilgi alma haklarını kullanmalarını, doktorların hastadan ve hasta yakınlarından yapılacak tedavi ile ilgili onam alması gerektiğini bilmeleri gerekiyor. Umarız hastamız bir an önce sağlığına kavuşur. Onunla kaldığımız yerden hukuki mücadelemize devam ederiz. Şimdilik hastaneden gelecek sonuçları ve hastanın son durumlarını takip ediyoruz.” 

	Hasan Singil ayrıca özel hastane yetkililerinin sözlü olarak müvekkilinin oğluna yanlış kan grubu verdiğini kabul ettiğini de aktardı. 

	Hastane yetkilileri ise, başarılı bir ameliyat sonrası ortaya çıkan yanlış kan verilmesi ile ilgili durumun nasıl, neden ve kimden kaynaklandığı konusunda araştırmalarının sürdüğünü belirttiler. 
