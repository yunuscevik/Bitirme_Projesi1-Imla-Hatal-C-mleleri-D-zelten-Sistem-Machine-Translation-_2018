
	Yıldız ve Haşem İpek çiftinin oğulları Hamza Umut (2), 6 aylık dünyaya geldi. Prematüre olarak dünyaya gelen Hamza Umut yaklaşık 2,5 ay kuvözde kaldı. Hamza Umut’un kulakları hiç duymuyor. Ailesi maddi durumları iyi olmadığı için tedavi ettiremiyor. Hamza Umut’un duyması için 85 bin TL’ye ihtiyaç var. Baba Haşem İpek, ilk aylarda herhangi bir sıkıntısı bulunmadığını, başka bir hastalık için hastaneye başvurduklarında durumu öğrendiklerini belirtti. 

	Küçük Umut’un duyma sorunu olduğu için konuşma yeteneğinin de gelişmediğini dile getiren baba İpek, yetkililerden ve hayırseverlerden yardım beklediklerini söyledi. Baba İpek, “Maddi durumum iyi değil. Evim kira. Yılda ancak birkaç ay çalışıyorum. Bu da ailemi geçindirmeme yetmiyor. Hamza Umut ikinci çocuğum. Birinci çocuğum 1 aylıkken hayatını kaybetti. Bu durumu bizleri üzüyor. Baba olarak elimden bir şey gelmiyor. Duyması için imkanım olsaydı her şeyi yapardım. Hayırseverlerden yardım bekliyoruz” dedi. 

	Anne Yıldız İpek ise, Hamza'nın duyma sorununu ilk olarak 9 aylıkken fark ettiklerini, seslere karşı tepkisizliklerini, emeklemede ve yürümede yaşıtlarına göre geride kalması nedeniyle doktora başvurduklarını söyledi. Anne İpek, “Hamza Umut prematüre olması nedeniyle 2,5 ay kuvözde kaldı. Burada gerekli testler yapılarak bir sorun yok denildi. Bizde ondan sonra hiç fark etmedik. 

	9 aylık olduğunda seslere karşı tepkisiz olduğunu gördük. Doktora gittiğimizde de bu çocuğun beyninde sorun olabilir denildi. Daha sonra Diyarbakır Dicle Üniversitesi Araştırma Hastanesi'ne götürdüğümüzde ise, kulağının yüzde 100 duymadığını, duyması için beynine bir çip takılması gerektiğini, bunun maliyetinin de yaklaşık 85 bin TL olduğunu söylediler. Bu ameliyat kısa sürede yapılmalı ancak bizim bu durumda böyle bir parayı bulmamız çok zor. Eşim çalışmıyor. 5 aylık kiramızı bile ödeyemedik. Hayırseverlerden ve yetkililerden yardım bekliyoruz. Hamza Umut’un duyması bu paraya bağlı” dedi.  

	VAHİT OLCAY   
