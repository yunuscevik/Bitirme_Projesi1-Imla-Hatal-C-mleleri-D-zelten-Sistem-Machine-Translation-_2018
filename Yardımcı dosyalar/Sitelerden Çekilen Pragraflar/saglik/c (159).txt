
	Doğum sonrası eski haline dönmek isteyen bayanlarda en çok talep edilen estetik ameliyatların başında meme ve karın ameliyatlarının geldiğini ifade eden Güven, şöyle konuştu: 
	“Özellikle annelik döneminde memelerin süt ile büyümesi ve emzirme sonrasında meme hacminin küçülüp meme derisinin bol kalmasıyla sarkıklık ve gevşeklik oluşmaktadır. Ayrıca bazı bayanlarda involüsyonel atrofi denilen süt verme sonrası memelerde aşırı küçülme de şekil bozukluğuna neden olan doğum sonrası süreçlerden birisidir. Bu durumların oluşmasıyla memelerde dikleştirme ve bazen de büyütme işlemi uygulanmaktadır. Tam aksi durumlarda göğüslerin normalden büyük olduğu bireylerde doğumla ortaya çıkan aşırı büyüklükten dolayı da başvuru olabilmektedir. Bu kişilere yapılacak meme küçültme ameliyatı ile normal görünüme kavuşması sağlanmaktadır. 

	Diğer sık karşılaşılan problem ise karın sarkması ve karın bölgesi derisinde meydana gelen çatlaklardır. Özellikle gebelikte aşrı kilo alma, ikiz gebelik ve normalden fazla büyük bebek olması durumlarında karın derisinde çatlaklar oluşmakta, doğumdan sonra aşırı bollaşan karın derisinde sarkıklık ve kötü görüntü ortaya çıkmaktadır. Bunun dışında vücut harmonisini bozan bölgesel yağlanma artışı, yüz bilgesinde oluşabilen ve doğum lekesi adı verilen derideki renk değişiklikleri, ayrıca genital bölge deformasyonları da karşılaşılan problemlerden sayılabilir. 

	Doğum sonrası ortay çıkan deformasyonlar sırasıyla, normalden fazla kilo alınması ve bu kiloların kısa sürede verilememesi, genetik olarak deri elastikiyetinin zayıf olması sonucu derinin çatlaması, doğumda gerekli egzersiz ve sporun yapılmaması ile vücudun hareket kabiliyetinin zayıflaması ve kas gevşekliğinin oluşması gibi durumlardan kaynaklanır. Diğer önemli bir faktör doğum sonrası uygun spor ve egzersizlerin yapılmamasından zayıflamış ve gevşemiş karın kaslarının kendini toparlayamaması ve karında dışarı doğru bombeleşme oluşmasıdır. 

	Doğum sonrası sağlıklı bir görünüme kavuşmak için öncelikli olarak normal kilolarda hamile kalınarak, ideal sınırlarda kilo alımını sağlanması gereklidir. Gebelikte sağlıklı ve dengeli beslenmek de vücuttaki organların sağlıklı kalması için gereklidir. Özellikle günlük su tüketim miktarı da önemlidir. Suyun az tüketilmesi deride kuruluk ve deformasyonlara ve çatlaklara yol açabilmektedir. Gebelikte spor ve egzersiz yapılması hamileliğin sağlıklı sürdürülmesinin yanında, hamilelik sonrasında vücudun daha hızlı ve kontrollü düzelmesini sağlayacaktır. 

	Doğumda vücutta meydana gelen değişikliklerin tam olarak düzelmesini beklemek büyük önem taşımaktadır. Doğum ve lohusalık sonrasında estetik operasyonlar için en uygun dönem süt verme dönemi bitiminden 3 ay sonrasıdır. Bu dönem bireyler arasında farklılıklar gösterebilmektedir. Yapılacak ameliyat için bireyin ruhsal ve bedensel olarak hazır olması gerekmektedir. Özellikle doğum sonrası geçirilen zor döneme bağlı ortaya çıkan depresyon konusunda hekimin dikkatli olması gerekmektedir. Bu dönemde yapılacak operasyonlar sonrasında hastanın normal aktivitelerine dönüşü zorlaşabileceğinden ameliyatların ertelenmesi daha uygun olacaktır. 

	Daha sonra doğum yapmayı düşünen kadınların meme ve vücut şekillendirme ameliyatlarını olmalarında bir sakınca yoktur. Ancak karın derisini tekrar gerecek hamilelik süreci yaşaması muhtemel kişilerin ameliyattan sakınmasını önermekteyiz. Karın germe ameliyatlarının hamilelik sürecini bitirmiş ve tekrar doğum planı olmayan kişilere yapılması, ilerde yeni gebelikle ortaya çıkabilecek deformasyon ve deri çatlaklarının olmasını engelleyecektir.  
