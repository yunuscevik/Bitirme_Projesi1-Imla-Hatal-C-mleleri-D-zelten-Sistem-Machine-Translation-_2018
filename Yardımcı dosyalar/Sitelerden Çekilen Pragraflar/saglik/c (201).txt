
	Ege Liva Hastanesi kadın doğum uzmanlarından Op. Dr. Elif Pelin Özün Özbay, gebelik sürecinde ve sonrasında yaşanan pek çok sıkıntının temel çözümünün doğru beslenme ve egzersiz olduğunu belirterek, halk arasında hamilelikle ilgili doğru bilinen pek çok yanlışın anne adaylarını aslında sıkıntıya soktuğunu belirtti. Özellikle ataerkil ve bebek hasreti çeken ailelerde hamileliğin 9 ay boyunca yiyip içip yatmak olarak algılanmasının ve “Sen hamilesin sen dokunma” anlayışını desteklemediklerini belirterek “Elbette hamile bir kadın gerek iş gerekse normal yaşamını dikkat edecek. Vücudun en hassas olduğu bir dönemi yaşıyor. Ancak hamileyim diye sürekli yiyip içip yatmayı da normal bir hamilelik geçiren anne adaylarına tavsiye etmiyoruz. Anne adayları hamilelikleri boyunca hem günlük yaşantısına devam etmesini hem de egzersiz yapmasını tavsiye ediyoruz” dedi. 

	Bugün zor geçen doğumların çoğunluğunun annenin egzersiz yapmamasından kaynaklandığını belirten Liva Hastanesi Kadın Doğum Uzmanı Op. Dr. Elif Pelin Özün Özbay, gebelikte esnasında bel ağrısı, doğum esnasında yaşanan sıkıntı, doğum sonrası ise vücudun kendini toparlaması hususunda alınacak en önemli tedbirlerden birinin egzersiz olduğunu söyledi. Özaün Özbay “Egzersiz, sağlıklı yaşamın önemli bir parçasıdır ve gebelikte de belli kurallara uyularak uygulanabilir. Gebelikte yapacağınız egzersiz dolaşım ve solunum sisteminizin daha iyi çalışmasına katkıda bulunması yanında kendinizi daha iyi hissetmenize, uygun sınırlar içinde kilo almanıza, kendinize duyduğunuz güvenin artmasına, olumlu duygular hissetmenize ve daha dinç olma hissini taşımanıza önemli katkılarda bulunur. Egzersiz yapan anne adaylarında gebeliğe bağlı şikayetler uykusuzluk, bel ağrıları, bacaklarda kasılmalar, varis, basur gibi daha az görülür. Gebelikte düzenli yapılan egzersiz doğumu kolaylaştırır ve annenin doğum sonrası "toparlanma ve kendine gelme" süresini kısaltır ve nihayet doğum sonrası daha kolay kilo vermesine önemli katkılarda bulunur. Egzersiz sadece anneye değil bebeğe de fayda sağlar. Anne sağlıklı olunca bebek de sağlıklı olur” dedi.  
