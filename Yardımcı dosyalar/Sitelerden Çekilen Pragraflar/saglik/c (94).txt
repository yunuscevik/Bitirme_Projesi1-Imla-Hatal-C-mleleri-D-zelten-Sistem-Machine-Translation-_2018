

  
    
      
       
     
	Lezzeti ve serinletici özelliğiyle yaz  aylarının vazgeçilmez meyvelerinden biri olan karpuz , insan sağlığı açısından da oldukça faydalı. Havaların ısınmaya başlamasıyla birlikte sofralarda yerini almaya başlayan karpuzun yararları hakkında bilgi veren Diyetisyen Gökhan Elbay, karpuzun özellikle kalp  krizi riskini azalttığına dikkat çekti.  

	 BÖBREKLERİN ÇALIŞMASINA DA KATKI SAĞLIYOR 
	  

	Karpuzun yüzde  95’inin sudan  oluştuğuna dikkat çeken Diyetisyen Gökhan Elbay, konuyla ilgili şunları söyledi: 

	“Yüksek su içeriğiyle karpuz böbreklerin çalışmasına katkı sağlamaktadır. Aynı zamanda bulundurduğu potasyum ile de böbreklerin daha iyi çalışmasını sağladığı için vücuttan sodyumun böbrekler tarafından atılmasını hızlandırır. Fazla sodyumun vücuttan atılması sonucunda da kan basıncı dengelenir, kalp işlevleri düzenlenir ve kalp krizi riski azalır.” 

	 FAZLA TÜKETİM  KİLO ALDIRIR 
	  

	Karpuzun birçok vitamin , mineral ve besin öğelerini yapısında bulundurduğunu anlatan Elbay “İçerdiği laykopen maddesiyle karpuz, vücudu kanserlere karşı iyi koruduğu bilinen birçok vitaminden (A ve E vitamini) 2 ila 10 kat daha fazla koruyabilmektedir. Bulundurduğu potasyum ile kalp fonksiyonlarının ve kan basıncının düzenlenmesine yardımcı olurken laykopenle beraber bireyi kalp krizi riskine karşı korur. Karpuz yüksek lif içeriğiyle bağırsak hareketlerini düzenlenmesi, yüksek su içeriğiyle kişide tokluk hissi sağlaması ve düşük enerji  içermesi ile diyet yapanlarında favori meyvesidir. Ancak bu özellikleri göz önüne alınarak karpuzun sınırsızca tüketilmesi kişinin toplam enerji alımını artırarak kilo almasına sebep olabilir .” 

	 KARPUZ-PEYNİR DİYET SAĞLIKSIZ 
	  

	Karpuz denildiği zaman akla ilk peynir gelir. Birçok kişide karpuz ve peynir ikilisini diyetlerinde kullanarak, kilo vermeye çabalar. Ancak uzmanlar, bu ikinin zayıflatmadığını ve sağlıksız olduğuna dikkat çekiyor. Karpuzun tüm gün tüketildiğinde vücudun az miktarda karbonhidrat , protein ve yağ aldığını fakat ihtiyacı olan vitamin ve minerallerin birçoğundan mahrum kaldığını belirtiyor. 

	 İHA  
  
 
