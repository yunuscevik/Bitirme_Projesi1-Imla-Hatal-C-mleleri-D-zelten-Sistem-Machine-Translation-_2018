

  
    
      
       
     
	Kozyatağı Kültür  Merkezi Meclis  Binası’nda düzenlenen ve açılış konuşmasını Maltepe  Üniversitesi Rektörü Prof.Dr. Şahin Karasar’ın yaptığı toplantının ana konuşmacısı Groningen  Devlet Üniversitesi’nde Zihinsel Nöropsikiyatri Bölümü Başkanı ve Hollanda  Kraliyet Bilimler Akademisi üyesi Prof. Dr. Andre Aleman oldu.  
	 
	Prof. Dr. Aleman, ülkesinde ve uluslararası bilim  dünyasında oldukça önemli bir isim. Geçen yıl Hollanda’da en çok satanlar listesinde haftalarca birinci sırada kalan ve Türkçe  dahil yedi dile çevrilen  “Het Seniorenbrein”  isimli kitabın yazarı da olan Prof. Dr. Aleman, sempozyumda  “Beyin yaşlanır mı?”  başlıklı bir sunum yaptı. 
	 
	 Prof.Dr. Andre Aleman konuşmasında, beyin hücrelerimizin zamanla öldüğüne dair söylenenler için "Son bilimsel araştırmalara göre aslında insan beyni gerilemeye çok daha önceden başlar, ancak korkulacak kadar vahim bir durum yok. Hatta yaşlı beyinler genç beyinlere oranla strese karşı daha dirençlidir, karmaşık durumlarla daha rahat başa çıkabilir" diyerek  başladı.  
	 
	Alzheimer görünme oranının, kalp -damar hastalıkları ve diyabet  riski taşıyanlarda daha yüksek olduğunu söyleyen Prof.Aleman, uyku  ilaçlarının da hafıza üzerinde son derece olumsuz etkileri olduğunu belirtti. 
	 
	Uzun süreli ve stres  altında çalışmanın da Alzheimer hastalığına yakalanma oranını artırdığını vurgulayan Prof.Aleman "Bunu engellemenin birinci yolu, vücutta kan akışının artmasını ve büyüme hormonunun çalışmasını sağlayan fiziksel aktiviteler yapmaktır" dedi.  

	 BU TAVSİYELERE KULAK VERİN!  
	 
	Sağlıklı bir beyin için sağlıklı beslenmenin de önemine dikkat çeken Prof.Dr. Andre Aleman "Daha az kalori  alarak, daha az yağ tüketerek, tatlı ve hamurlu gıdalardan, gazlı içeceklerden uzak durarak özellikle somon ve sardalya balığı ile yeşil sebzelerden brokoli, ıspanak, havuç  ve içindeki faydalı yağlardan dolayı yer fıstığı, badem, fındık, ceviz  tüketerek beyin sağlığınızı uzun yıllar koruyabilirsiniz" dedi. 
	 
	Prof.Dr. Andre Aleman ayrıca yeni bir dil öğrenmek, piyano çalmak, günlük ve uzun vadeli hedefler koymak, seyahat etmek gibi aktivitelerin beynin farklı bölümlerini çalıştırarak akıllı yaşlanmamamıza katkıda bulunduğunu söyledi. 
	 
	 Sempozyum sonrasında  “Yaşsızlığı Seçenler”  başlıklı fotoğraf sergisinin açılışı da yapıldı. Sergide, yılların geçişine aldırmadan üretmeye devam eden, birikimlerini yeni nesillere aktararak değer yaratmayı sürdüren, yaşsızlığı seçmiş Aydın Boysan’dan Gürel Aykal’a, Zeliha Berksoy’dan Muazzez İlmiye Çığ ’a kadar Filiz Tülü’nün gözünden portreler yer alıyor. 
	 
	 
	  
  
 
