

  
    
      
       
     
	Çoğu kişi fındık yağını duymuştur ama pek de yemeklerinde kullanmayı tercih etmez. Ancak uzmanlar, içeriğinde bolca bulunan E vitamini nedeniyle fındık yağının birçok konuda insan sağlığına ciddi yararları olduğunu belirtiyor. Bunlardan en önemlileri ise Alzheimer  ve Parkinson  hastalığını önlemeye yardımcı olması. 

	 NELERE İYİ GELMİYOR Kİ! 
	  

	Bünyesinde diğer yağlardan daha fazla E vitamini bulunan fındık yağının Alzheimer ve Parkinson hastalığını önlediğine dikkat çeken Erciyes  Üniversitesi Sağlık  Bilimleri Fakültesi Beslenme  ve Diyetetik Bölümü Öğretim Üyesi Doç. Dr. Nurten Budak, konuyla ilgili şu bilgileri verdi: 

	“Yapılan birçok araştırma, E vitamini içeren yağların Parkinson hastalığını önlediğini gösteriyor. Fındık yağında bol miktarda bulunan E vitamini üreme sistemine olumlu katkı yaptığı gibi, alyuvarların parçalanmasını önleyerek kan değerlerini düzenliyor. Ayrıca en etkili antioksidan olduğu kadar vücut hücrelerini koruyarak ve yenilenmesini sağlayarak yaşlanmayı geciktiriyor. Alzheimer ve Parkinson hastalığını da önlüyor." 

	 KALP DAMAR HASTALIKLARINA BİREBİR 
	  

	Karadeniz Teknik Üniversitesi (KTÜ) Tıp Fakültesi  Biyokimya Ana Bilim  Dalı Öğretim Üyesi ve Fındık-Çay Araştırma Uygulama Merkezi Müdürü Prof. Dr. Asım Örem ise fındık yağının kalp damar hastalıklarına karşı adeta bir ilaç  olduğunu vurguladı. Fındık yağının yağ asitleri bileşiminde yüzde  85 oranında oleik asit bulunduğunu hatırlatan Prof. Dr. Örem, “Bu oran zeytinyağı  da dahil diğer bitkisel yağların üzerindedir. Oleik asit; yüksek tansiyon  riskini azaltmakta, kötü kolesterolü (LDL) düşürmekte, iyi kolesterolü (HDL) arttırmakta, kalp damar hastalıklarına karşı koruyucu etki göstermekte, diyabetli hastaların insülin  ihtiyacını azaltmakta, kan şekerini düzenlemekte ve tümör gelişimini engelleyerek kansere karsı koruyucu etki yapmaktadır.” 

	 ISIYA KARŞI EN DAYANIKLI YAĞ 
	  

	“Ayrıca fındık yağının yanma noktası diğer yağlardan çok daha yüksektir. Yanma ısısı 220-240 derece olan fındık yağı ısıya karşı en dayanıklı yağdır. Fındık yağı dışındaki diğer yağların, yüksek ısıya dayanamadığından pişirildiklerinde, özellikle yüksek dereceli kızartmalarda fiziksel ve kimyasal yapıları değişerek zehirli (toksik) özellikleri açığa çıkmaktadır. Fındık yağının, kızartmalarda kullanıldığında ortamda ve yiyecekte koku bırakmadığı, hafif ve lezzetli olması nedeniyle hamur işleri de dahil her türlü yemek yapımında çok iyi sonuçlar verdiği bilinmektedir." 

	 İHA  
  
 
