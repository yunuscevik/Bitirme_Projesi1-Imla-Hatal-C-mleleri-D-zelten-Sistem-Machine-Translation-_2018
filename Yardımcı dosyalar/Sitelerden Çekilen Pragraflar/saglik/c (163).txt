
	34 yıl önce otomobil sürücüsünün hayatını kaybettiği kazadan ağır yaralı olarak kurtulan Hasan Çakan (67), karın ağrısı üzerine Bandırma Devlet Hastanesi’nin üroloji servisine başvurdu. Yapılan tetkiklerin ardından üroloji servisinde karaciğerinde problem olduğu tespit edilen Çakan, buradan genel cerrahiye sevk edildi. Karaciğerinde 12 santimetrelik kist tespit edilen Çakan'ın ameliyat edilmesine karar verildi. Doktorlar Tuğçe Karaçay ve Alparslan Fedai Çata tarafından gerçekleştirilen ameliyat sonrası, Çakan'ın 34 yıl önce olduğu ameliyat sırasında karaciğerinde gazlı bez unutulduğu anlaşıldı. 

	Konuyla ilgili açıklamalarda bulunan Dr. Alparslan Fedai Çata, 34 yıl önce hekimler tarafından hastanın hayatının kurtarıldığını belirterek, “Bu vaka, en uzun süre sonunda tespit edilen Türkiye’de ilk, dünyada ise dördüncü vaka” dedi. 

	Yapılan ameliyat sonrasında sağlığına kavuştuğunu söyleyen Hasan Çakan, kendisini tedavi eden doktorlara teşekkür ederek, “Ağrılarımı dindirdikleri için teşekkür ediyorum. Allah hepsinden razı olsun” diye konuştu. 
	Başhekim Dr. Muzaffer Şenveli, hastanın sağlığına kavuşmasından dolayı mutlu olduklarını belirterek, “Bu vaka, dünya tıp literatüründe, Türkiye’de bir ilk olmakla birlikte, dünyadaki dördüncü vaka. Dünyada 1 hasta 44 yıl bir spançı (gazlı bez) taşımış, bir hasta 40 yıl, 1 hasta da 34 yıl taşımış. Bizim hastamız da 34 yıl spançı taşımış. Yani bu, dünya literatüründeki 4’üncü vaka. 4 gün önce yapılan ameliyatla sağlığına kavuşturuldu. Hastamızın genel durumu da gayet iyi” dedi.  

	SERHAT ŞENKÖKÇÜ 
