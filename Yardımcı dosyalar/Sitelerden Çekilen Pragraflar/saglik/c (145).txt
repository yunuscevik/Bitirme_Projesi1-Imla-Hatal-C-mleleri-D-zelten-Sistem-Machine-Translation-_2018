
	Birinci Basamak Sağlık Çalışanları Birlik ve Dayanışma Sendikası (Birlik ve Dayanışma-Sen) Genel Merkez yöneticisi Dr. Murat Bolat, geçen Ocak ayında İzmir’de yaptığı konuşmada Sağlık Bakanı Müezzinoğlu’nun aile hekimlerine yönelik yaptığı açıklamaları eleştirerek, “Sadece bir noktanın altını çizeceğiz. Cumhuriyet tarihinin en cahil ve yalancı Sağlık Bakanı ile karşı karşıya olduğumuz gerçeğini vurgulamak istiyoruz. Kendi sağlık çalışanının mesai saatlerini bilmeyen, biliyorsa da bilerek çarpıtarak basına demeç veren bir bakanla karşı karşıyayız. Bunun adı ya cehalettir ya yalancılıktır. Kendi sağlık çalışanlarının yasal olarak hakkı olmadığı halde özelde çalışmakla itham eden bir Sağlık Bakanıyla karşı karşıyayız. Bu iftiracılıktır yalancılıktır" dedi. 

	Bunun üzerine Dr. Bolat hakkında 'kamu görevlisine karşı görevinden dolayı alenen hakaret' suçlaması ile iddianame hazırlandı. 3 aydan 2 yıla varan sürede hapis cezası istemiyle hazırlanan iddianameyi İzmir 20. Asliye Ceza Mahkemesi kabul etti. Dr. Bolat’ın bugün görülen ilk duruşması öncesi İzmir Adliyesi önünde basın açıklaması yapan sağlıkçılar, “Aynı suçu biz de işliyoruz” diyerek kendilerini ihbar etti. Çeşitli sendika ve meslek örgütlerine bağlı yaklaşık 150 doktor, “Dr. Bolat’ın işlediği iddia edilen suçu ben de işledim beni de yargılayın” ifadesiyle davanın görüldüğü mahkemeye başvuruda bulunmuştu. 

	Adliye önünde toplanan sağlıkçılar adına açıklama yapan Birlik ve Dayanışma-Sen Genel Sekreteri Nusret Paksoy, “Murat Bolat, sendikamızın aldığı karar gereği politik dezenformasyon çalışması yapan Bakan’ın sözlerine atfen herkesçe bilinen delillere dayanarak bunu söyleyebilmek için ‘yalancı ya da cahil olmak gerekir’ demiştir. Sağlıkta şiddetin bu kadar arttığı dönemde aile hekimlerinin saat 16.00’dan sonra çalışmadığı söylemiş, bu da yetmezmiş gibi işten kaçıp özel hastanelerde nöbet tuttuklarını, onun yerine aile sağlığı merkezlerinde nöbet tutturmaya çalıştıklarını defalarca basın aracılığı ile dile getirmiştir. Düşünün ki bir Sağlık Bakanı alenen suç unsuru olacak ithamlarla sağlık çalışanlarını karalamaktadır. Gerçeklerle hiç ilgisi olmayan bu beyanlar ancak ya cehaletten ya da yalancılıktan söylenmiş olabilir. İşte içimizden biri Murat Bolat da aynen bunları söylediği için bugün yargılanıyor. Murat Bolat yalnız değildir. Açıkça söylüyoruz, aynı suçu biz de işliyoruz” dedi. 

	CEREN ATMACA-FERRUH SERÇE   
