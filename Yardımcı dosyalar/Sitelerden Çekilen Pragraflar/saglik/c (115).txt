
	Başkale‘de, 7 nüfuslu Geçit ailesi sekiz yıldır kızlarının hastalığı yüzünden hastanelerde perişan bir yaşam sürüyordu. 16 nisan 2015 tarihinde Zeynep’in kuzeni 35 yaşındaki 3 çocuk annesi Yasemin Geçit karaciğerinin bir bölümünü bağışladı. Malatya Turgut Özal Tıp Merkezinde ameliyat olan Zeynep yaşama döndü fakat tedavisinin sürmesi gerekiyor. Yatalak bir şekilde yatan Zeynep yürüyemiyor. Anne Nurcan Geçit de kızını evde doktorların verdiği ilaçla tedavi ediyor. Enfeksiyon kapma riski taşıyan Zeynep'in hastanede tedavi olması gerekiyor. Maddi imkansızlık yüzünden Malatya’da kalamadıklarını belirten Erkan Geçit; "Kızımın yaşama dönmesinde başta karaciğerini veren Yasemin, ilçe kaymakamı Murat Büyükköse ve Van Valisinin çok etkisi oldu onlara teşekkür ediyorum, Allah razı olsun. Kızım şu an yatalak yürüyemiyor, ağır bir hastalık atlattı tedavisinin sürmesi gerekiyor" dedi. 

	Gözyaşlarını tutamayan anne Nurcan Geçit de, "Kızım yaşama döndü ama yatalak yürüyemiyor. Tedavisini evde ben yapıyorum ilaçlarını veriyorum. Kızımın fizik tedavisi olması gerekiyor. Evde sağlıklı bir şekilde bakamıyoruz. Enfeksiyon kapmasından korkuyorum. Yetkililerden yardım bekliyoruz" diye konuştu. 

	 ENGİN ERTÜRK   
