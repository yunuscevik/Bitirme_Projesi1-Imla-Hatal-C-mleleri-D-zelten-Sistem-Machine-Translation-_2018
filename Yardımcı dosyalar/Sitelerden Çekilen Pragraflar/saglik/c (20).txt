 							
							
							
													
                      	 Dicle Üniversitesi Bilim ve Teknoloji  Uygulama ve Araştırma (DÜBTAM) Merkezi Müdürü Prof. Dr. Hamdi Temel, çinko minerali eksikliğinin bağışıklık sisteminin zayıflamasına yol açtığını söyledi. Temel, özellikle kış günlerinde enfeksiyon hastalıklarına yakalanan kişilerin ilaç tedavisi uygulanmasına rağmen iyileşme sürecinin uzamasının çinko eksikliğinden kaynaklandığını kaydetti.   BÜYÜMEYİ SAĞLIYOR   Çinko mineralinin çocukların büyüme ve gelişme organları ile diş ve kemik dokularında da önemli bir fonksiyona sahip olduğunu vurgulayan Temel, yetişkinlerde ise üreme ve prostat problemlerinin büyük nedenlerinden birinin çinko eksikliği olduğunu belirtti.  Temel, özellikle tahıl ağırlıklı beslenenler ile vejetaryenlerde çinko eksikliğinin sık görüldüğünü ifade ederek, şöyle konuştu:   VÜCUT DAYANIKLILIĞINI ARTIRIYOR   "Çinko minerali vücuda dayanıklılık veriyor, bağışıklık sistemini çok kuvvetlendiriyor. Bağışıklık sisteminde çinko minerali vücudunuzda yeterince yoksa bağışıklık sisteminiz zayıflamış olacak. Enfeksiyon hastalıklarına yakalandınız, nezlesiniz bir türlü geçmiyor, soğuk algınlığı ya da yaralandınız, bir yeriniz yandı ve ilaç alıyorsunuz, tedavi uyguluyorsunuz ancak bir türlü geçmiyor. Bu büyük ihtimalle çinko eksikliğinden kaynaklanıyor."  Vücudun çinko minerali eksikliğini gidermek için düzenli beslenmenin önemine dikkat çeken Temel, şöyle dedi:   SEBZELERİN SUYUNU ATMAYIN KURU FASULYE TÜKETİN   "Sebzeler suda haşlandığında çoğu kez daha lezzetli olsun diye suyu atılıyor, oysa sebzenin içinde haşlanmış suda bütün mineraller orada toplanıyor. Çoğu zaman bol mineralli sebze yerine posayı yemiş oluyorsunuz. Yemekler pişirilirken kesinlikle sebzelerin sularının atılmamasını tavsiye ediyoruz. Bunlarda bol miktarda çinko vardır."  Yemeklerin yüksek ateşte yapılmaması uyarısında bulunan Temel, bu şekilde hazırlanan yemeklerde mineraller ile vitaminlerin yok olmasına neden olduğunu kaydetti. Temel, et, nohut ve fasulyenin yanı sıra kuru yemişin de çinko minerali açısından zengin olduğunu sözlerine ekledi.        						
						
							
												
