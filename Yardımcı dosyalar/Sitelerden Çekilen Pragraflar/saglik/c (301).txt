Alabama'da Mart ayında dünyaya gelen Timothy Eli Thompson yüz anomalisiyle hayata merhaba dedi. 197 milyon insanda bir görülen bir durumdan muzdarip olan Eli'nin burnu yok. 
4 Mart'ta doğan Eli'nin durumunun iyi olduğu belirtiliyor. Annesi Brandi McGlathery'nin doktor kontrolünde özenle baktığı bebeğin burnunun olmamasının yaşamasına engel olmadığı öğrenildi. Eli'nin nefes almasına yardımcı olmak için trakeotomi işlemi yapılarak soluk borusu açıldı. 
 
Facebook'ta 20 binden fazla takipçiye sahip olan küçük Eli, bir sosyal medya fenomenine dönüştü. Eli'nin annesi bebeğini toplumdan saklamayacağını söyledi. Küçük bebek Eli gelişimini tamamladıktan sonra estetik ameliyatla burnuna kavuşacak. 
 
ABD'deki verilere göre 1931'den bu yana ülkede 28 burunsuz doğum rapor edildi. 
 
 BİR ÖRNEĞİ DE TÜRKİYE'DE YAŞANDI  
2013 yılında da benzer bir vaka Iğdır'da meydana gelmiş. Kimya adlı bir bebek, burnu olmasına rağmen burun delikleri olmadan doğmuştu. Kimya bebek doktorların yoğun çabası sonucu 5 gün içinde ameliyatla açılan burun deliğinden nefes almaya başlamıştı. 
   
 TESSA DA BURUNSUZ DOĞMUŞTU  
İrlandalı 17 aylık Tessa nın doğuştan burnu yok. Ailenin, minik kızları için verdiği mücadele internette hızla büyüyen bir kampanyaya dönüştü. Onlarınki, vazgeçmeyi değil mücadeleyi seçen ve bebeklerinde benzer durumlar yaşayan tüm aileleri yüreklendirecek bir hikaye. 
Tessa nın burun yokluğu, hamileliğin 20. haftasındaki ultrasonda belli oldu. Fakat sonrasında doktorlar, yapılan testlerde her şeyin yolunda olduğunu söylediler. İrlandalı çift Grainne ve Nathan Evans, çocukları doğduğunda bir şeylerin ters gittiğini anladılar. 
Anne, doğum anını şöyle anlatıyor;  Donakaldım. Ebe bile bebeğin kordon bağını kesip, onu benden uzaklaştırmaya çalıştı. O kadar yalnız ve çaresiz hissettim ki. Onu ilk sokağa çıkardığımda bakışlardan endişelendim. Ama sonradan anladım ki Tessa, farklılıkların da ne kadar güzel olabileceğini herkese gösteriyor.  (Hürriyet)  