
	Dünya’da üçüncü kez uygulanan robotik böbrek nakli ameliyatı Ataşehir Memorial Hastanesi’nde gerçekleşti. Ameliyathaneden kongre merkezine canlı yayın yapıldı ve dünyaca ünlü doktorlar başarıyla gerçekleşen ameliyatı dev ekranlardan izledi. Memorial Ataşehir Hastanesi Organ Nakli ve Genel Cerrahi Merkezi Başkanı Prof. Dr. K. Yalçın Polat başkanlığında gerçekleştirilen operasyonda 20 kişilik ekip yer aldı. 
	Yedi yıldır periton diyalizi ile hayata tutunan 45 yaşındaki hasta kardeşinden aldığı böbrek ile sağlığına kavuştu ve diyaliz hayatına son verdi. 40 yaşındaki vericiden laparoskopik yöntemle çıkarılan böbrek, 45 yaşındaki ablasına "da Vinci Robotu" ile nakledildi. Yaklaşık iki saat süren ameliyatta hastanın vücuduna üç küçük delik dışında neşter müdahalesi yapılmazken operasyon başarıyla sonuçlandı. 

	“TÜRKİYE’DE İLK KEZ ROBOTİK BÖBREK NAKLİ YAPILDI” 

	Robotik ve laparoskopik cerrahi hakkında bilgi veren Memorial Ataşehir Hastanesi Üroloji Bölümü’nden Prof. Dr. Tibet Erdoğru ise, “Türkiye’de ilk kez organ nakli ünitemizin de yardımıyla robotik böbrek nakli yapıldı. Sanırım Avrupa’da da ikinci veya üçüncü kez robotik böbrek nakli yapıldı. Hem akademik olarak hem de cerrahi olarak çok güzel kongre geçiriyoruz. Sadece Türkiye’ deki meslektaşlarımız değil Şili’den tutun Pakistan’a kadar birçok üroloji meslektaşımız bundan faydalanıyor” dedi. Robotik ve laparoskopik cerrahinin artık cerrahinin içerisinde olduğunu vurgulayan Erdoğru, “Eskiden gelecekte bu olacak diyorduk artık gelecek geldi, şuanda uyguluyoruz. Burada yapılan vakalar sıradan değil, gerçekten çok zor vakalarda bunlar uygulanıyor. Bunlarda yapılıyorsa normal rutin kanser vakalarında çok daha rahat yapılabilecek durumda. Sadece üroloji alanında değil kalp damar cerrahisinde, kadın hastalıklarında ve genel cerrahide bunu başarılı bir şekilde kullanıyorlar, kullanmaya da devam edecekler” ifadelerini kullandı. 

	‘’GELECEĞİN CERRAHİSİ ARTIK ROBOT ÜZERİNE KURULUYOR’’ 

	Teknolojinin tıp da her alana girdiğini belirten Memorial Ataşehir Hastanesi Organ Nakli ve Genel Cerrahi Merkezi Başkanı Prof. Dr. K. Yalçın Polat, ‘’Robot cerrahisi birçok alanda olduğu gibi organ naklinde de yerini almaya başladı. Biz Türkiye’de ilk kez alıcıya, robotik cerrahi ile böbrek naklini gerçekleştirmiş olduk. Amerikalı meslektaşlarımızla birlikte yaptık. Özellikle şişman hastalarda robotun avantajlarının olduğunu gördük. Şunu söyleyebiliriz ki; geleceğin cerrahisi artık robot üzerine kuruluyor. Bunun için bugünden bu yola çıkmak gerekiyor, bir gün mutlaka bu rutin bir hale gelecek. Bugün rutin olmasa bile ileride böbrek nakli ameliyatı robotik cerrahi ile rutin hale gelecek. Robotik cerrahi ile ameliyat çok ileri bir teknoloji olduğu için ameliyat çok daha rahat gerçekleşiyor ve hastaya daha az stres yüklemiş oluyorsunuz. Hasta için avantajları ise daha erken iyileşme, daha az kesi ve minimum enfeksiyonu gibi bir çok avantajları var’’ dedi. 
	Açık ameliyatların şişman hastalarda zor yapıldığını söyleyen Polat, ‘’Robotla istediğiniz her yere çok rahat ulaşabiliyorsunuz, her türlü derinliğe ulaşabiliyorsunuz. Onun için robotun buradaki avantajını söyleyebiliriz. Türkiye’de ilk yapmış olmak, Memorial ile yapmış olmak çok güzel. Bundan sonrasında da uygun hastalarda yapabileceğimizi düşünüyorum’’ diye konuştu.  
