 							
							
							
													
                      	 Özellikle prostat kanserinde erken teşhisin önemine dikkat çekmek ve toplumu bilinçlendirerek hastalara yol göstermek üzere harekete geçen Prostat Kanser Derneği, İstanbul  Büyükşehir Belediyesi işbirliği ile önemli bir projeyi hayata geçiriyor.  Prostat kanseri ve ürolojik hastalıklar konusunda halkı bilinçlendirmek adına yapılacak eğitim toplantısı, İstanbul Büyükşehir Belediyesinin ev sahipliğinde ve Prostat Kanseri Derneğinin girişimleri ile Prof. Dr. Ateş Kadıoğlu ve Prof. Dr. Derya Balbay tarafından gerçekleştirilecek.  Tüm soruların Prof. Dr. Ateş Kadıoğlu ve Prof. Dr. Derya Balbay tarafından cevaplanacağı toplantı, halka açık olarak yapılacak.  Prostat Kanseri,  erkeklerde en sık görülen 2. kanser türüdür ve erken evrede teşhis edildiğinde diğer kanser türleri arasında sağ kalım oranı en yüksek olanıdır. Ancak maalesef doktordan çekinme ve doktora geç başvurma gibi sebeplerden dolayı ileri evrede görülme sıklığı son yıllarda artış göstermiştir. Yapılacak eğitim toplantılarının amacı; prostat sağlığı, prostat kanseri ve üreme sağlığı konularında toplumun bilinçlendirilmesi olarak belirlenmiştir.  İstanbul Taksiciler Esnaf Odasının da desteklediği ve katılımın ücretsiz olacağı Üroloji Bilgilendirme Toplantılarının pilot uygulaması; 12 Mayıs 2015 Salı günü,  saat 13.00  15.00 arası Mecidiyeköy Kültür Merkezinde gerçekleştirilecektir.    						
						
							
												
