
	Tulgar, "Sağlıklı koşullarda üretilmeyen ve saklanmayan dondurma, kişinin genel vücut sağlığını olumsuz etkileyerek zehirlenmelere yol açabilir" dedi. Memorial Kayseri Hastanesi Beslenme ve Diyet Bölümü’nden Diyetisyen Hülya Tulgar, "Besin değeri açısından katkısız olarak üretilen doğal bir dondurma; süte göre 3-4 kat daha fazla yağ, yaklaşık yüzde 15 fazla protein ve 3-4 kat daha çok karbonhidrat içermektedir. Kalsiyum ve fosfor açısından zengin olan dondurma, B ve A vitamini bakımından da zengindir. Dondurma, içerdiği kalsiyum ve fosfor nedeniyle de büyüme çağındaki çocukların kemik ve diş gelişimi açısından da önemli bir besin kaynağıdır. Bir süt tatlısı olan dondurmanın kalori değeri, baklava ve pasta gibi hamurlu tatlılara oranla daha düşüktür ve daha besleyicidir. Özellikle yaz aylarında zayıflamak veya forma girmek isteyenlerin günlük beslenme planlarında, aşırıya kaçmamak şartıyla dondurma tüketmeleri uygundur. Haftada bir veya iki kez 2 top şeklinde ara öğünlerde tüketilecek organik meyveli dondurmanın, antioksidan özelliği de bulunmaktadır. Kalp-damar ve şeker hastaları ise özel olarak üretilen, besin değerleri daha düşük diyet dondurmaları diyetisyen kontrolünde tüketmesi uygundur" ifadelerini kullandı. 

	Tulgar ayrıca, "Dondurma; süt veya süt tozu, şeker, glikoz şurubu gibi tat verici maddeler, bitkisel yağ ya da süt yağı, çikolata, kakao, meyve, fındık, fıstık, karamel gibi besinler ile salep ve aromalar ile üretiliyorsa sağlıklı bir besin olarak değerlendirilemez. Bu şekilde üretilen dondurmalar uzun raf ömürleri ile sağlık açısından yararlı değildir. Dondurmanın sağlıklı koşullarda üretilmiş ve saklanmış olması da çok önemlidir. Çünkü gerekli hijyen koşullarında üretilmemiş ve uygun bir şekilde saklanmamış dondurma vücut sağlığını tehdit edebilir. Bu nedenle taze kalmasını sağlayacak şekilde korunan ve sağlıklı ambalajlarda satılan dondurmalar tüketilmelidir" diye konuştu. 

	Sözlerini sürdüren Tulgar, "Klasik usullerle üretilen katkısız ve paketsiz satılan dondurmaların ise bilinen ve güvenilir yerlerden alınması çok önemlidir. Mikroorganizmalar, süt ve süt ürünlerinin içinde çok hızlı çoğaldıkları için dondurma da kolay bozulabilen bir yiyecektir. Bu nedenle dondurmanın pastörize sütten yapılması ve hijyenik koşullarda üretilmesi çok önemlidir. İzinsiz üretilen veya son kullanma tarihi geçmiş ürünler asla satın alınmamalıdır. Dondurmanın üretimi sonrasında dağıtımının soğuk zincire uygun olarak yapılması gerekmektedir. Dondurmaların saklandığı soğutucuların steril olması da çok önemlidir" şeklinde konuştu.  
