
	Türk Üroloji Derneği Batı Karadeniz Şubesi ile Türk Üroloji Akademisi’nin ortaklaşa düzenlediği “İntravezikal Botulinumtoksin Enjeksiyon Kursu” Ondokuz Mayıs Üniversitesi Tıp Fakültesi’nde yapıldı. Çevre illerden de üroloji uzmanlarının katıldığı toplantının açılış konuşmasını Türk Üroloji Derneği Batı Karadeniz Şubesi Başkanı Prof. Dr. Ramazan Aşcı yaptı. Ardından çevre illerdeki üniversitelerden ve eğitim araştırma hastanelerinden gelen öğretim üyeleri konuşmalarını yaptılar. Daha sonra cerrahilerin ve uygulamalarının yapıldığı toplantının ikinci kısmına geçildi. Toplantı sonunda katılımcılara sertifikaları verildi. 

	OMÜ Tıp Fakültesi Başhekim Yardımcısı ve Üroloji Anabilim Dalı Öğretim Üyesi Prof. Dr. Rüştü Cankon Germiyanoğlu, tıpta giderek hızla artan gelişmelerin hastane tarafından uygulandığı ve bölgede bu gelişmeleri de aynı zamanda kullanmayla kalmayıp eğitimini veren bir kurum olmanın haklı gururunu yaşadıklarını ifade etti. Aynı zamanda Türk Üroloji Derneği Genel Sekreterliği’ni de yapan Prof. Dr. Rüştü Cankon Germiyanoğlu, dernek olarak da bu tür kursların devam etmesi gerektiğini ve destekleyeceklerini bildirdi. 

	 “İDRAR KAÇIRAN HASTALARDA BOTOKS TEDAVİSİ OLDUKÇA İYİ BİR YÖNTEM”  
	Uzmanlık sonrası eğitimini Amerika Birleşik Devletleri Texas Eyaletininin Houston şehrindeki Baylor Collage of Medicine’da alan ve kurs başkanlığını yapan OMÜ Tıp Fakültesi Üzroloji Anabilim Dalı Öğretim Üyesi Yrd. Doç. Dr. Kadir Önem yaptığı açıklamada, “Sıkışma tipi idrar kaçırma ve omurilik travması, multiple skleroz gibi nörolojik hastalıklarda karşılaşılan nörojen mesanedeki idrar kaçırma durumlarında ilk önce hayat tarzı değişikliklerinin yapılıp ağızdan alınan ilaçlar kullanılıyor. Bu tedavi yöntemlerinin başarısız kalması durumunda ise botoks enjeksiyonu ve sakral nöromodülasyon gibi seçenekler var. Botoks uygulamalarının son yıllarda artan ilgiyle kullanılmasının bu hastalarda daha büyük cerrahilere olan gereksinimi azalttığı, ilacın etkili olmadığı, yan etkisinin olduğu hastalarda botoksun etkin ve yüksek hasta memnuniyetiyle kullanılabiliyor. Hastalarda ister genel anestezi ister lokal anestezi ile bu işlem yapılabiliyor. Müdahale sonrası etkinin 2. haftada en yüksek değere ulaşıyor. Bu tedavi yönteminin 6-9 ay arasında bir sürede etkinliği oluyor. Daha sonra gerekli görüldüğünde ek dozlar yapılabilir. İdrar kaçıran ve ilaçtan fayda görmeyen hastalarda botokstedavisi etkinliği kanıtlanmış ve oldukça iyi bir tedavi yöntemidir” dedi.  
