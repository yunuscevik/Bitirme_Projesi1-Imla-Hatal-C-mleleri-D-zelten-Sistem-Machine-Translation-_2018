
	Oruç tutarken beslenmeye ayrı bir özen göstermek gerektiğini belirten Özel İmperial Hastanesi İç Hastalıkları uzmanı Uzm. Dr. Figen Çağılcı, oruç açıldıktan sonra hızlı bir şekilde yemek yemenin sağlıksız ve ağır gıdalar tüketip sonrasında hareketsiz kalmanın problemlere yol açabileceğini söyledi. Çağılcı “Sıcak ve uzun yaz günlerinde özellikle aşırı su kaybı sağlığı tehdit eder. Açık havada çalışmak zorunda kalanların uygun koruyucu kıyafet ve şapka kullanmaları gerekir. Oruç açtıktan sonra sahura kadar 2-2,5 lt. sıvı almak çok önemlidir. Aşırı sıvı kaybına sebep olacak aktivitelerden kaçınmak, aralıksız güneş altında kalmamaya çalışmak gerekir. Uzun süreli açlık dönemini tolere edebilmek için mutlaka sahur yemeği yenmelidir. İftardan sahura kadar da 2 ara öğün alınması çok faydalı olur. Ara öğünlerde yoğurt, badem, ceviz, salata gibi posalı gıdalar , dondurma, muhallebi gibi sütlü tatlılar tercih edilebilir. Zeytinyağlı sebzeler tüketilebilir. Sahur yemeği genelde erken bir kahvaltı tarzında olmalıdır. Yumurta, tost, süt ve süt ürünleri, çorbalar hem mideyi çok yormaz hem de tok tutar. Mide boşalım hızı yavaş olan baklagiller, sebze yemekleri, ceviz, badem doygunluk hissi yaratır. Sahurda beyaz undan yapılmış hamur işleri, kızartma, yağlı ve baharatlı, aşırı tuzlu gıdalar hem mideyi yorar hem de erken acıkma hissi yaratır. Lifli ve proteinli yiyeceklerse tokluk hissi verir. Ayrıca sahurda bol sıvı tüketilmesi de çok faydalı olur. İftarda önce su ve çorba içilmelidir. Mutlaka salata veya bir çeşit sebze yemeği yenmelidir.Yoğurt, ayran içecek olarak tercih edilmelidir.Gazlı içecekler, çok şekerli şerbet ve hoşaflar az tüketilmelidir. Et, balık, tavuk iftarda olması gereken gıdalardır ama yağlı ve kızartma tercih edilmemelidir” dedi. 

	Bu beslenme önerilerine uyulmazsa kabızlık, reflü, gastrit gibi sağlık sorunları ortaya çıkabileceğini kaydeden Çağılcı “Bunu önlemek için iftardan sahura kadar 4 kez az az, sık sık yemeye dikkat edilmelidir. Yeterince sıvı tüketilmeli, iftardan sonra uzanmak veya uyumak yerine hafif yürüyüşler tercih edilmelidir. Yürüyüş hem kabızlık hem de hazımsızlık için önemlidir. Ayrıca Ramazanda yemekler ızgara, haşlama, ve fırında yapılmalıdır. Kavrulmuş, tütsülenmiş veya kızartılmış yemeklerden uzak durulmalıdır” ifadelerini kullandı.  
