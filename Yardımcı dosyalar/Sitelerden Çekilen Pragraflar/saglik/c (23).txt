

  
    
      
       
     
	
		Buğlem bebek, 26 Nisan 2015 tarihinde Tekirdağ 'da özel bir hastanede doğdu. 32 haftalıkken doğumu gerçekleşen Buğlem bebek, organları ters, kalbi ve hayati fonksiyonları durmuş bir şekilde dünyaya  geldi. Tekirdağ’ın Hayrabolu ilçesinde yaşayan Serap Gürel ve Sinan Gürel çiftinin üçüncü çocuğu Buğlem bebek, hastanenin yeni doğan ünitesinde mekanik vantilasyon solunum cihazına bağlanarak tedavi altına alındı. Buğlem bebek 8 haftalık tedavinin ardından kendine gelerek sağlığına kavuştu.  
	
		Baba Sinan Gürel, bebeğinin sağlığına kavuşmasından dolayı çok mutlu olduğunu belirterek "Bebeğimiz 2 aydır yoğun bakımda. Şu an durumu iyi, bugün kısmet olursa  taburcu olacağız. Bebeğimizin sorunu erken doğum  ile beraber organlarının ters olması. Doğum sırasında kalbi durmuştui yapılan tedavilerin ardından bugün durumu iyi" dedi.  
	
		 'HAYATİ FONKSİYONU YOKTU'   
	
		Bebeğin dünyaya geldiğinde hayati fonksiyonlarının durduğunu belirten Çocuk Sağlığı Hastalıkları Uzman Doktor Mersiye Salihoğlu "Bebek 26 Nisan 2015 tarihinde 32 haftalıkken sezaryen  ile dünyaya geldi. Bebek doğduğunda hiçbir hayati fonksiyonu yoktu. Uzun ve zorlu bir canlandırma tedavisinin ardından hayata döndürüldü. Daha sonra yeni doğan bakım  ünitesinde tedavi altına alındı. Doğuştan bebeğin bütün organları yer değiştirmişti. Bebek yoğun bakım  ünitesinde mekanik vantilasyon denilen solunum cihazına bağlanarak tedavisi başladı. Erken doğum olduğu için bebeğin bağışıklık  sistemi çok zayıf olduğu için akciğerlerinde de enfeksiyon  vardı. 8 hafta boyunca uzun ve zorlu bir tedavi geçirdi. Zaman zaman kötüleşmeler oldu bebeğin durumunda. Yaptığımız tedavilere bebek olumlu yanıt verdi. 2 aylık bir tedavinin ardından bugün sağlıklı bir şekilde taburcu edildi" diye konuştu.  
	
		 İHA   
 
  
 
