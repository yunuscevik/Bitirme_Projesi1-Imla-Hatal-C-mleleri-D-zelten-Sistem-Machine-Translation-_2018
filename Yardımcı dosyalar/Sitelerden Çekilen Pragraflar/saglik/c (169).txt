
	Dr. Çamurlu, güzel bir düğün ve çok güzel bir gelin olmanın pek çok genç kızın hayali olduğunu ifade etti. Ancak düğün koşuşturması içinde gelin adayının yorgunluk ve uykusuzluktan bir anda solgun ve sağlıksız bir görüntü ile karşı karşıya kalabileceğini söyleyen Dermatoloji Uzmanı Dr. Eda Kibar Çamurlu, “Gelin için yaşamının en mutlu gününde canlı, parlak, sorunsuz, aydınlık bir cilde sahip olmak elbette çok önemlidir. Bir ömür hatıra olarak saklanacak düğün fotoğraflarında güzel görünmek için güzel ve sağlıklı bir cilt şart. Cilt ne kadar sağlıklı parlak ve pürüzsüzse, yapılacak makyaj da bir o kadar doğal ve başarılı olacaktır” şeklinde konuştu. 
	GÜNLÜK BAKIMLAR 
	Eskişehir Acıbadem Hastanesi Dermatoloji Uzmanı Dr. Eda Kibar Çamurlu, gelin adaylarına sağlıklı ve güzel bir cilt için önerilerde bulundu. Dr. Çamurlu şunları söyledi: 
	“Sağlıklı ve güzel bir cilt için cildimize uygun ürünlerle günlük bakımlar yapmalıyız. Düzenli cilt bakımı yapmak hücre yenilenmesini destekler, toksik radikal oluşumunu engeller, kolajen dokuyu korur, nemli esnek bir cilde sahip olmanızı sağlar. Düğünden birkaç ay önce ise cildinizin bakımında profesyonel yardım almak yararlı olacaktır. Çünkü evde yapılan günlük cilt bakımına ek olarak yapılacak bir peeling cildin üst tabakasında biriken ölü tabakadan kurtulmanızı sağlar.” 
	ÖLÜ HÜCRELERDEN ARINDIRILIYOR 
	Dermatoloji Uzmanı Dr. Eda Kibar Çamurlu, sağlıklı ve güzel bir cilde sahip olmak için kullanılan yöntemlere değinerek, bunlardan Kimyasal peelingi anlattı. Dr. Çamurlu, “Kimyasal peeling, hastanın günlük yaşam aktivitesini etkilemeden cildindeki düzensizlikleri, leke, akne, iz ve ince kırışıklıkları gidermeyi amaçlayan bu işlemdir. Cildin üst tabakasına kimyasal madde uygulaması ile en dış tabakanın tahrip edilmesidir. Farklı konsantrasyonlarda soyucu maddeler kullanılarak, cildin ölü hücrelerden oluşan hasarlı üst tabakasından arınması ve alttaki taze, hasarsız cildin açığa çıkması sağlanır” dedi. 
	ANESTEZİ VEYA ENJEKSİYON GEREKTİRMEZ 
	Karbon Peeling yöntemi hakkında da bilgi veren Dr. Çamurlu, şöyle konuştu: 
	“Q switched Nd Yag lazer ile yapılabilen Karbon peeling, yaş, cinsiyet gözetmeksizin herkes için uygulanabilen bir yöntemdir. Ortalama yarım saat süren bu işlem ağrısızdır. Bu nedenle anestezi veya enjeksiyon gerektirmez. Sonrasında uzun süreli bir iyileşme dönemi gerektirmediği için hemen günlük yaşama dönebilirsiniz. Her cilt tipinde uygulanabilen karbon peeling, güneşin bıraktığı lekelerin, ciltteki aknelerin, sivilce izlerinin, kızarıklıkların yok edilmesinde, gözeneklerin sıkılaştırılmasında kullanılmaktadır. Eskiyen kolejen tabakası, çevresel ve genetik pek çok faktörün olumsuz etkisini çok kısa sürede ortadan kaldırmakta ve tek uygulama sonrasında dahi cilde parlaklık kazandırabilmektedir. Uygulama sayısı, ciltteki soruna göre en az bir en fazla 10 seanstır.” 
	DERMAROLLER YÖNTEMİ 
	Dermaroller’in de cilt bakımı için uygulanan yöntemlerden biri olduğunu aktaran Acıbadem Hastanesi Dermatoloji Uzmanı, bunu şöyle anlattı: 
	“Uygulamada, silindirik bir tamburun üzerine dizilmiş son derece ince ve özel olarak hazırlanmış 200 kadar çelik iğneden oluşan bir cihaz veya dermapen adı verilen daha gelişmiş teknik cihazlar kullanılmaktadır. Etki mekanizması; deride çok sayıda gözle görülmeyecek delik(mikrotüneller) açılarak, salınan trombositer yardımıyla cildin kendi kendini onarımının tetiklenmesidir. İşlem sonrasında hastanın şikâyetine yönelik belirlenen özel serumlar cilde uygulanır. Açılan mikro tüneller sayesinde uygulanan serumun normalden 200 kat daha fazla emilmesi sağlanır. Dermaroller uygulaması; saç dökülmesi, leke ve akne izlerinin tedavisinde, ciltteki ince kırışıklıkların, elastkiye kaybının giderilmesinde, gözeneklerin sıkılaşması amacıyla kullanılmaktadır. Dermaroller uygulaması kişinin cilt yapısı değerlendirildikten sonra, ihtiyaca ve amaca göre haftada bir ya da ayda bir yapılabilmektedir. Tüm cilt tiplerine uygun olan bu yöntemin uygulanmasından sonra ortaya çıkan kızarıklık genellikler 30 dakikayla 2 saat arasında geçer ve kişi normal günlük yaşantısına devam edebilir.” 
	SAÇ BAKIMI İÇİN MEZOTERAPİ 
	Saç bakımına ilişkin de bilgi veren Acıbadem Hastanesi Dermatoloji Uzmanı Dr. Eda Kibar Çamurlu Mezoterapi yönetimi hakkında ise, "Gelin adayının güzelliğinin vazgeçilmez bir parçası da saçlarıdır. Saçların sağlıklı, parlak ve dolgun görünmesi için uygun şampuan kullanımı, doğru beslenme, saçı zedeleyecek fiziksel uygulamalardan kaçınmanın yanı sıra dermatoloji kliniğinde yapılabilecek mezoterapi ve plateletten zengin plazma (PRP) gibi bazı özel uygulamalardan faydalanılabilir. Saç mezoterapisi; özel vitamin, mineral ve protein yapıtaşlarının saçlı deriye enjekte edilmesi işlemidir. Uygulama yapılan alanda, kan dolaşımı artar. Kıl foliküllerinin kanlanmasının arttırılması, uygulanan özel karışım ile birlikte toplam saç köklerinin daha iyi beslenmelerine ve gelişmelerine yardım eder. Saç dökülmesini durdurmak, var olan saçın kalitesini arttırmak ve yeni saç çıkışını aktif hale getirmek için haftada bir kez, 6 seans saçlı deriye uygulanabilir bir tedavi şeklidir. Mezoterapi yöntemi ile amaca uygun hazırlanan farklı karışımlar kullanılarak cilt yenileme, kırışıklık giderilmesi, bölgesel incelme ve sellülit tedavisi de yapılabilmektedir” dedi.  
