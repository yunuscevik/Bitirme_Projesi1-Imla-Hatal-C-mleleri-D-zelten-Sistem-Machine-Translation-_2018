 							
							
							
													
                      	 Türk Eczacıları Birliği Merkez Heyeti'nin bugün yaptığı basın açıklaması, zayıflama ilaçlarının yanlış kullanımının açabileceği tehlikelere işaret etti.  Heyetin açıklaması şu şekilde:   MASUM DEĞİL!      "Reklamında ünlü kişiler oynatılarak, masummuş algısı yaratılan ve çeşitli satış teknikleriyle piyasaya sürülen bitkisel ürünler bu kez can almadı ama ölümden dönen genç kız, karaciğerini kaybetti. Genç kız, organ nakli ile yeniden eski sağlığına kavuşmaya çalışıyor. Konyada hemşirelik bölümü öğrencisi genç kızın, reklamlardan görerek kolaylıkla temin ettiği zayıflama ürünü, piyasada elini kolunu sallayarak gezen umut tacirleri tarafından satılmaya, reklamı yapılmaya, can almaya devam ediyor. İçerisinde ne olduğu bilinmeyen, kim tarafından nerede üretildiği belli olmayan, internet üzerinden ve çeşitli mağazalardan kolaylıkla temin edilebilen bitkisel ürünlere karşı bir kez daha uyarıyoruz; bitkiler yanlış kullanıldığında ölüme neden olabilir!   Tarım Bakanlığından kolayca ruhsat alan ve piyasaya hiçbir kontrol mekanizmasından geçmeden sürülen ve sonrasında takip edilmeyen bu ürünlerin ruhsatlandırmasının da acilen sağlık bakanlığı  tarafından yapılması gerekiyor! Bizler sırf adına bitki dendiği için bu tür ürünlerin Tarım Bakanlığı tarafından ruhsat almasına karşıyız. Çünkü, bu tür bitkisel ürünler, Konya örneğinden de anlaşılacağı gibi, kolaylıkla ruhsat alındıktan sonra hiçbir denetim olmaksızın reklamı yapılıyor ve piyasada satılıyor. Oysa ister bitkisel ürün olsun, ister kimyasal ürün olsun; bu ürünler birer ilaçtır. Eczacı ve hekim kontrolü dışına çıkarılarak vatandaşların kullanımına açılan her ürün ise, birer sağlık  mayınıdır.    REKLAMLA YARATILAN SANAL GERÇEKLİK ÖLÜMCÜL OLABİLİR   Unutulmamalıdır ki, ilaç herhangi bir ürün değildir. İlaçta reklam  yalnızca yanıltıcı değil aynı zamanda birey ve toplum sağlığını tehdit eden bir unsurdur. Reklamla yaratılan sanal gerçeklik, ölümcül sonuçlar yaratabilir. Biz eczacılar, yeni ölümler yaşanmadan halkımızı, ilaçlarını sadece eczanelerden almaları; yetkilileri ise, bu ilaçların diğer ilaçlar gibi Sağlık Bakanlığının izin ve kontrolünde, eczanelerden halka ulaştırılması konusunda uyarıyoruz. Hiçbir şey için geç olmadığını belirtiyor, kendini sorumlu hisseden herkesi daha fazla duyarlı olmaya çağırıyoruz."          						
						
							
												
