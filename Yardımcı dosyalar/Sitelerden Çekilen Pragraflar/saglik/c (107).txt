
	Sağlık Bakanlığı, 'Çocuklarına Hepatit-B aşısını içerisinde sağlığa zararlı madde olduğu iddiasıyla yaptırmayan bir aile ile ilgili olarak Yargıtay 2. Hukuk Dairesi'nin almış olduğu kararın' medyaya yansıması dolayısıyla yazılı açıklama yaptı. Açıklamada, “Aşılar ve otizm arasında bir ilişki olup olmadığını araştırmak için pek çok araştırma yapılmıştır. Bugüne kadar yapılan araştırmalarda aşılar ile otizm arasında doğrudan bir ilişki saptanmamıştır. Söz konusu haberde bahsi geçen "Tiyomersal" maddesidir. Tiyomersal (sodyum etil-cıva tiyosalisilat), organik bir cıva bileşiğidir. 1930'lu yıllardan beri çoklu-doz aşıların içerisine eklenerek, enjektöre aşı çekilmesi veya aşının üretimi sırasında oluşabilecek bakteri ve mantar bulaşmalarını önlemek amacıyla koruyucu olarak kullanılmaktadır. Dünya Sağlık Örgütü'nün yaptığı çalışmalara göre tiyomersal içeren aşı uygulanan çocuklarda cıva miktarının eşik değerlerin altında kaldığı gösterilmiştir” denildi. 

	Açıklamada şunlar kaydedildi: 
	“En değerli varlığımız olan bebeklerimizi ve çocuklarımızı ölümcül ve sakat bırakan hastalıklardan korumak ve onlara sağlıklı bir gelecek sunabilmek için en emin yol aşıdır. Ülkemizde yüksek aşılama düzeyi sayesinde aşı ile önlenebilir hastalıkların sayısı ve bu hastalıkların yol açtığı ölümler azalmıştır. Habere konu olan olay da Yargıtay 2. Hukuk Dairesi "çocuğun üstün yararı" ilkesini gözeterek kararını vermiştir." 