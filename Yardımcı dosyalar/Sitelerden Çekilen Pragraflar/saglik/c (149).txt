
	Çanakkale’nin Gelibolu ilçesinde yaşayan ve uzun süredir kan sulandırıcı ilaç kullandığı belirtilen 76 yaşındaki Emin Ayvalı, geçtiğimiz gün dengesizlik ve baş dönmesi şikayeti ile doktora başvurdu. Özel Anadolu Hastanesinde yapılan tetkiklerde beyin kanaması geçirdiği belirlenen Ayvalı, ameliyata alındı. Yaklaşık 4 saat süren ameliyatın ardından yaşama tutunan Ayvalı’nın sağlık durumunun iyi olduğu belirtildi. 76 yaşındaki hastanın yoğun bakımdan çıkarak servise alındığını söyleyen Op. Dr. Özkan Özger, 3 gün sonra ise taburcu edileceğini kaydetti. Kan sulandırıcı ilaç kullanımında dikkat edilmesi gerektiğini belirten Op. Dr. Özger, “Kan sulandırıcılar, özellikle kalp damar sağlığı başta olmak üzere bir çok hastalık açısından önemlidir. Ancak bu ilaçları kullanan insanların özellikle düşme, çarpma gibi travmalardan uzak durmaları gerekir. Bazen düzensiz kullanım ve aşırı doz beyin kanaması yapabilir. Bu da doğal olarak öldürücü olabilir'' dedi. 

	 GÜRKAN DÜZENLİ  
	  
