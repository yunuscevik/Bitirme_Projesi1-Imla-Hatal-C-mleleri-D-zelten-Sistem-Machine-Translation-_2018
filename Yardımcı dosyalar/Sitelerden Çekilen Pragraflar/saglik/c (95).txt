
	Yaşama tutunabilmesi için kemik iliği nakli olması gereken minik Azra için uygun donör bekleniyor. Duyarlı olan herkesin kök hücre için Kızılay’a 5 dakika ayırarak bir tüp kan bağışında bulunabileceği belirtildi. 

	Malatya’da ticaretle uğraşan 36 yaşındaki Hakan Şanlı ve ev hanımı Burcu Şanlı’nın 10 aylık bebekleri Azra Sultan Şanlı’ya iki kez yüksek ateşle hastaneye kaldırılmasının ardından genetik Hemofagositik Lenfohistiositoz (HLH) hastalığı teşhisi konuldu. Doktorların Azra’nın sağlığına kavuşabilmesi için tek çarenin kemik iliği naklini söylemesi üzerine aile Medical Park Antalya Hastanesi’ne geldi. 

	Durumu 1 aydır ağırlaşan minik Azra, burada hemen kemoterapi tedavisi almaya başladı. Burada da doktorlar Azra’ya kemoterapinin ardından kemik iliği nakli yapılmasını gerektiğini belirtti. TÜRKKÖK projesi kapsamında başlatılan kampanyada yaklaşık 3 bin kişinin kemik iliğinden Azra’ya uygun donör çıkmadı. Aile ise Türkiye ve yurt dışından daha fazla kişinin Kızılay’a 5 dakikalarını ayırarak, kök hücre için bir tüp kan bağışında bulunmaya davet etti. 

	 GENETİK HLH  

	Baba Hakan Şanlı, kızı Azra’nın 10 aylık olduğunu dile getirerek, ilk olarak 4 aylıkken şiddetli ateşle hastaneye götürdüklerini hatırlattı. Azra’nın değerlerinin normale dönmesinin ardından taburcu edildiklerini ve 5 ay sonra kızını yeniden şiddetli ateşle hastaneye getirdiklerini kaydeden Şanlı, “Yapılan tetkiklerde Azra’nın kan değerlerinin düşük olduğu tespit edildi. Malatya İnönü Üniversitesi Tıp Fakültesi Hastanesi’nde yapılan testlerde kızımın hastalığının HLH olduğu belirlendi. Hacettepe Üniversitesi Hastanesi’ndeki tetkiklerde hastalığının genetik HLH olduğu kesin olarak tepsi edildi. Ve acil ilik nakli yapılması gerektiği belirtildi” dedi. 

	 “NAKİL OLMAZSA KAYBEDECEĞİZ”  

	İlik nakli noktasında araştırma yaptıklarını ve Medical Park Antalya Hastanesi’ne başvurduklarını ifade eden Şanlı, “Azra şuan burada 15 gündür,5 kür kemoterapi aldı. Azra’nın hayatta kalmasının tek çaresi kemik illiği naklidir. Eğer bu nakil gerçekleşmezse ne yazık ki kızımı kaybedeceğiz. Türkiye’de benim kızım gibi bu hastalıkla mücadele eden 500 Azra var. Bu Azralara hayat verebilmek için Türk Kızılayı’nın yapmış olduğu Türkiye Kök Hücre Koordinasyon Merkezine (TÜRKÖK) duyarlı olmasını istiyoruz. Ülkemizde kemik iliği donörü sayısı 60 bin civarında” dedi. 

	 5 DAKİKA İLE UMUT OLU  

	 
	Eşinin yaklaşık bir aydır hastaneden Azra için ayrılan özel odadan dışarı çıkamadığını kaydeden Şanlı, “Kemoterapi ile ancak hastalık bastırılıyor. İyileştirme yok. BU tedavinin ardından Azra’nın ilik nakli olması gerekiyor. Yoksa 2.5-3 aylık ömrünün kaldığını söylüyorlar. Uygun bir verici bekliyoruz. Duyarlı vatandaşlarımızdan Kızılay’a gidip bir tüp kan vermelerini istiyoruz. Benim kızım için değil, tüm Azra’lar için umut olacaklar. 5 dakika ile kemik iliği nakli bekleyen hastalara umut olabilirler” diye konuştu. 

	 İSA AKAR-ADEM AKALAN 
	ANTALYA   
