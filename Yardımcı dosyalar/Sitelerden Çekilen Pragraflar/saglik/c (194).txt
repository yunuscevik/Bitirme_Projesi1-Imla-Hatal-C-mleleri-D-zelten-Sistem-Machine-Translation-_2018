
	Dr. Kemik, bir çok hastalığın sebebinin fiziksel hareketsizlikten kaynaklandığını belirterek, kalp-damar hastalıkları, yüksek tansiyon, şeker hastalığı, bazı kanser türleri, solunum sistemi hastalıkları ve kas-iskelet sistemi hastalıkları gibi birçok hastalığın ortak risk faktörlerinden birisinin fiziksel hareketsizlik olduğunu söyledi. Fiziksel hareketsizliğin, dünya genelinde ölüme neden olan risk faktörleri sıralamasında dördüncü sırada yer almakla birlikte obezitenin ana nedenlerinden birisi olduğunu kaydeden Dr. Kemik, "Bu yüzden fiziksel aktivitenin arttırılması sadece bireysel değil toplum sağlığının korunması açısından önem arz ettiğinden, toplum tabanlı bir yaklaşım gerektirmektedir. Çağımızın hastalığı obezitenin önlenmesinde sağlıklı beslenme kadar düzenli egzersiz yapmakta önemlidir. En iyi ve kolay egzersiz yürüyüştür. Günlük 45 dakika orta hızda yapılan egzersiz pek çok kronik hastalıkların oluşum riskini azaltmakla birlikte, ideal kiloya ulaşmada ya da kiloyu korumada, metabolik hızı attırmakta, stres ve depresyondan uzaklaştırma gibi pek çok faydasını sayabiliriz" diye konuştu. 

	 "İDEAL TUZ TÜKETİMİ 5 GRAM OLMALIDIR"  
	Sağlık sorunlarının bir diğer nedenini ise tuza bağlayan Kemik, "Ülkemizde tuz tüketimi için önerilen değer 5 gram '1 silme tatlı kaşığı' iken tüketilen miktar 3 katı yani 15 gramdır. Fazla tuz tüketimi yüksek kan basıncına neden olmaktadır. Yüksek kan basıncı ise ülkemizde ölümlerin ve hastalık yükünün en önemli nedeni olan kalp hastalıklarının başta gelen risk faktörüdür. Ayrıca mide kanseri, osteoporoz ve böbrek hastalıklarının oluşumuna sebep olmasının yanında çocukluk döneminde fazla miktarda tuz tüketilmesi hipertansiyon ve kalp hastalıklarına yakalanma riskini arttırmaktadır. Bu yüzden çocukluk çağından itibaren doğru beslenme alışkanlıklarının kazanılması oldukça önemlidir" şeklinde konuştu. 

	Halk Sağlığı Müdürlüğü olarak obezite ve tuz tüketiminin sağlığa verdiği zararlara dikkat çekmek için yürüyüş yaptıklarını da ifade eden Kemik, "Obezite ve aşırı tuz tüketiminin sağlığa verdiği zararların her fırsatta dile getirilmesinin halk sağlığının korunmasında önem arz etmesi nedeniyle, farkındalık oluşturmak amacıyla Halk Sağlığı Müdürlüğümüz koordinasyonunda, Halk Sağlığı Müdürlüğü önünden başlayarak Büyükşehir Belediyesi binasına kadar gidiş ve Atatürk Caddesi üzerinden dönüş olacak şekilde 'Aşırı Tuza Dikkat' temalı yürüyüş etkinliği düzenlendi. Yürüyüş esnasında bilgilendirme pankartları taşınmış ve halka aşırı tuzun zararları ile ilgili broşür dağıtıldı" dedi.  