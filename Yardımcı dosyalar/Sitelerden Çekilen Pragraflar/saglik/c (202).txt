
	Havaların ısındığı ve tüm yıllın yorgunluğunun baş gösterdiği yaz döneminde tüm insanlar gibi gebelerin de tatil ihtiyaçları olacağına değinen Dr. Yıldız, “Gebelik bir hastalık değildir ve kadınlar bu süreci yaşamlarına adapte etmelidir. Tatil anne ve baba adayı için çok önemlidir. Bedensel ve ruhsal arınma, dinlenme fırsatı olan bu dönemde mutlaka takip eden doktordan onay alınmalıdır” dedi. 

	 DOKTOR ONAYI İLE YOLCULUK YAPIN  
	Kadın Hastalıkları ve Doğum Uzmanı Dr. Ceren Yıldız Eren gebelerin doktor onayı aldıktan sonra tatile gitmek için uçak, otomobil, otobüs, tren ya da gemi kullanabileceklerini söyledi. Uzun süre hareketsiz kalınmaması konusunda hamileleri uyaran Dr. Ceren Yıldız Eren, “Eğer yola kendi aracınızla çıkacaksanız 2 saat aralarla 10 dakika yürüyüş molası vermelisiniz. Yolculuk sırasında uzun süre hareketsiz kalmak kan pıhtılaşmasına zemin hazırlar. Kan dolaşımında olan yavaşlama kramplara, bel ağrısına, halsizlik ve yorgunluğa neden olabilir” ifadelerini kullandı. 

	 UZUN YOLCULUKLARDAN KAÇININ  
	Gebeliğin son aylarında uzun süren yolculuklardan kaçınılması gerektiğini belirten Dr. Eren, “Zorunlu hallerde ise yol güzergâhınızda bulunan sağlık kuruluşlarının adres, telefon bilgilerini yanınıza almalısınız. Bununla beraber gebelik takibinize ait bir dosyanızın olması ve bunu da çantanıza ilave etmeniz uygun olacaktır” diye konuştu. 

	 KENDİNİZİ YORMADAN YÜZÜN, GÜNEŞTEN SAKININ  
	Kadın Hastalıkları ve Doğum Uzmanı Dr. Ceren Yıldız Eren Yaz tatiline gidecek hamilelere de şu önerilerde bulundu: 
	“Yazın gidilen tatillerde gebeler için en uygun olan spor yüzmedir. Temizlik kriterlerine uygun deniz ve havuzlarda kendinizi yormadan dilediğiniz gibi yüzebilirsiniz. Güneşlenmek gebeler için uygun olmayabilir. Daha çok gölgede kalmak uygun olacaktır. Gebelikte cilt lekeleri artış gösterir. Bu nedenle yüksek koruyucu faktörlü güneş kremleri kullanılmalıdır. Yüzme sonrası enfeksiyon riski açısından sık mayo değişimi yapılmalı ve ıslak mayo ile kalınmamalıdır.” 

	 BOL SU TÜKETİN  
	Yaz aylarında bol su tüketilmesi gerektiğini dile getiren Acıbadem Eskişehir Hastanesi Kadın Hastalıkları ve Doğum Uzmanı Dr. Ceren Yıldız Eren, şu bilgileri verdi: 
	“Yaz sıcağı vücudu susuz bırakır. Yazın bol su tüketimi önemlidir. Tatil beldelerinde hazır gıdalardan kaynaklanan gıda zehirlenmeleri de sık olur. Özellikle et ve pirinç ürünleri dikkatli tüketilmelidir. 24 saatten fazla süren ishallerde de doktora başvurulmalıdır. Son olarak söylenmesi gereken her anne ve baba adayının güzel bir tatili hak ettiğidir. Kurallara uyulduğu takdirde sorunsuz tatil mümkündür.”  
