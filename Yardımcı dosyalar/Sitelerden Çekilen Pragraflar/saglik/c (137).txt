
	Doç. Dr. Hakan Çoksüer, hamilelere ağrı kesici kullanımında dikkatli davranmalarını önererek, yapılan araştırmaları ve ağrı kesicinin testosteron hormonları üzerindeki etkilerini anlattı. Doç. Dr. Çoksüer, ağrılara karşı anne adaylarının ağrı kesici almak yerine tıbbi yardım almalarının daha sağlıklı olacağına dikkat çekerek, "Gebelikte ağrı kesici olarak asetaminofen kullanımı yaygın olduğu için anne adayları gebelik esnasında bu ilacı kullanmadan önce bir kez daha düşünerek kullanmalıdır. Farelerde yapılan araştırmalarda fetal testiküler dokunun ağrı kesici asetominofene maruz kaldığında daha az testosteron ürettiği gösterilmiştir. Araştırmalar hamile kadınların ilacı bir defa aldığında fetüsün etkilenmediğini ancak birkaç günlük kullanımda etkilenebileceğini göstermiştir. Bu çalışmada ayrıca erkek fetüste testosteron seviyesinin düşük olmasının doğumda ortaya çıkan inmemiş testis (kriptorşitism) ve idrar çıkış deliğinin normal çıkış yeri olan penis ucunda olmadığı bir üretral malformasyon olan hipospadias gibi yaygın görülen erkek gelişim bozukluklarına yol açabileceğini ifade etmiştir. Genç yetişkin dönemde görülen riskler arasında düşük sperm sayısı ve testiküler germ hücreli kanser yer almaktadır. İngiltere Edinburgh Üniversitesi'nde yapılan çalışmada bu konuda hamile kadınlara ağrı kesicileri mümkün olan en kısa süre aralığında en az etkili dozda alması gerektiğini belirtmiştir. Yapılan bir hayvan çalışmasında, asetominofen ilacı testosteron üretimi üzerindeki etkilerini incelemek amacıyla kısırlaştırılmış farelere insan fetal testis fragmanlarının transplante edildiği olan ksenograft modeli kullanılmıştır. Çalışmada kandaki testosteron seviyesi düşüş gösterdi. Buna bağlı olarak da sperm üretiminde önemli derecede azalma olabileceği belirtilmektedir. Anne adaylarına benim mesajım açıktır; aşırı ağrı kesici ilaç kullanımından kaçının ve ağrınız varsa tıbbi yardım alınız" dedi.   
