
	Nöroanestezi ve Nöroyoğun Bakım Günleri kapsamında düzenlenen toplantıda beyinde var olan kanamalar, bu kanamaların nasıl meydana geldiği, bu kanamaların beyin içinde ortaya çıkardığı hasarlara karşı yaklaşımın nasıl olması gerektiği gibi konular ele alındı. Beyin cerrahisi, anestezi, nöroloji gibi branşlarda doktorların bilgi alışverişinde bulunduğu toplantıda, tıptaki gelişmeler konusunda uzman doktorlar tarafından paylaşıldı. Bu yıl ilk kez düzenlenen Memorial Nöroanestezi ve Nöroyoğun Bakım Günleri bilimsel toplantısına Memorial Hizmet Hastanesi Anestezi ve Reanimasyon Bölümünden ve aynı zamanda Sempozyum Başkanı Dr. Sedef Tavukçu Özkan, Memorial Şişli Hastanesi Beyin, Omurilik ve Sinir Cerrahisi Bölüm Başkanı Dr. İlhan Elmacı ve Prof. Dr. Mois Bahar’ın yanı sıra alanında uzman çok sayıda doktor katıldı. 

	Toplantıda konuşan Memorial Şişli Hastanesi Beyin, Omurilik ve Sinir Cerrahisi Bölüm Başkanı Dr. İlhan Elmacı şu açıklamalarda bulundu: “Tıptaki gelişmeler ve bilgi birikiminin çok artması multidisipliner bir yaklaşım gerektirdi. Özellikle beyin hastalıklarında nöroyoğun bakımın, branşlaşmış bir yoğun bakım ünitesinde olması çok önemli. Burada beyin cerrahları, nörologlar bir araya gelip beyin hastalıklarına karşı neler yapabileceğimizi tartışıyoruz ve eğitim düzeyimizi artırmaya çalışıyoruz. Bu toplantıların sonucunda hastaların da ciddi fayda göreceklerini umuyorum”. 

	Anestezi ve reanimasyon alanında en önemli isimlerden biri olan Prof. Dr. Mois Bahar ise Nöroanestezi ve Nöroyoğun Bakım Günleri kapsamında düzenlenen toplantının bilgi alış verişi açısından oldukça önemli olduğunu belirterek, “Bu toplantılara katılan doktorların her birinin kendi deneyimleri var, bu deneyimlerin paylaşılması son derece önemli. Bu nedenle bu tür toplantıların sık sık yapılması gerekiyor ve bu toplantılarda değişik katılımcılarında mutlaka hem konuşmacı hem katkı veren kişiler olarak bulunmaları gerekiyor” dedi. 
	Memorial Hizmet Hastanesi Anestezi ve Reanimasyon Bölümünden ve aynı zamanda Sempozyum Başkanı Dr. Sedef Tavukçu Özkan da yaptığı konuşmada, toplantının çıkış noktasının multidisipliner yaklaşımın önemini göstermek olduğunu belirterek, “Bütün yoğun bakımlarda multidisipliner yaklaşımın ve ekipler arası iletişimin ne kadar önemli olduğunu vurgulamak istiyoruz. Böyle bilimsel toplantılarda ekipler arası iletişimi daha ön plana çıkarmak ve insanları bir araya getirmek istiyoruz. Çünkü birlikte konuşulduğu zaman, birlikte bir bilimsel ortam paylaşıldığı zaman insanlar birbirini daha iyi anlıyor. Bu tür toplantılarla daha çok bilimsel bilgiler paylaşılıyor ve daha çok ortak noktalara varılabiliyor, bunların sonucunda da bu gelişmeler hastaya olumlu olarak yansıyor” diye konuştu.  
