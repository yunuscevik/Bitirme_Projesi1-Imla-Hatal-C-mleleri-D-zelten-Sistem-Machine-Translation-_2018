

  
    
      
       
     
	Fizik Tedavi ve Rehabilitasyon  Uzmanı  Prof. Dr. Tunç Alp Kalyon , beyin ve omuriliğin dejenerasyonundan kaynaklanan  MS hastalığı nın, özelliği itibarıyla zaman zaman ataklar, zaman zaman da gerilemeler halinde seyrettiğini anlattı. 
	 
	 Robotik rehabilitasyon un MS tedavisindeki katkısına dikkat çeken Kalyon, 59 yaşındaki Nilgün Serap Üstün'e uygulanan tedaviden olumlu sonuç alındığını söyledi.  
	 
	Prof. Kalyon, 2000'li yıllardan itibaren dünyada rehabilitasyon tedavilerine robotik rehabilitasyonun da eklendiğini belirterek şöyle konuştu:   
	 
	"Robotla tedaviler bir yandan bacaklar için yürüme eğitiminde kullanılıyor, diğer taraftan el ve kol becerilerinin arttırılması için kullanılıyor. Hastamızda her iki tedavi şekli de birlikte kullanıldı. Bu tedavinin hepsinin bir araya getirilmesiyle Nilgün Hanım'ın durumunda da günden güne belirgin bir şekilde düzelmeler başladı. Daha önce mevcut olan fonksiyonel kayıpların önemli bir kısmı geriledi. Fonksiyonel becerisi ve kapasitesi giderek arttı. Kendi başına yürüyebilir, ev içinde de kendi işlerini yardımsız, tek başına yapabilir duruma geldi. Hastamız, 30 seans robotik rehabilitasyonla günlük ihtiyaçlarını tek başına giderebilir duruma geldi." 

	Erken tedavinin önemine dikkati çeken Kalyon, hastalara tedaviye erken başlamaları ve mümkün olduğu kadar tedavilerini aksatmamaları tavsiyesinde bulundu. 
	 
	Nilgün Serap Üstün de hastalığa yakalandığı 1998 yılından itibaren tedavi gördüğünü ifade ederek, "Kendi işimi biraz zor yapıyordum. Şimdi rahatlıkla kolumu kullanabiliyorum. Yürümem daha rahat. Kendi ihtiyaçlarımı karşılayabiliyorum. Bilhassa sol elimi yemek yerken kullanamıyordum. Çatal bıçak  kullanamıyordum, şimdi rahatlıkla kullanmaya başladım" dedi. 

	 AA 
	  
  
 
