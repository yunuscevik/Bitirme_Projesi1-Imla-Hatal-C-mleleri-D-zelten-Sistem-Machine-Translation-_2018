

  
    
      
       
     
	Yaz aylarının gelmesiyle birlikte ortaya çıkarılan babetlerin ayak sağlığına zararlı olduğunu biliyor musunuz? 

	Uzmanlar, sıcak havalarda ayaklarını serin tutmak isteyenlere babet yerine gerçek deriden üretilen ‘yemeni’ giymelerini tavsiye etti. Yemeninin ayağı terletmediği ve koku yapmadığı için ortaya çıktığını belirten Gaziantepli yemeni ustası Mehmet Orhan Çakıroğlu, “Yemeniler, tamamen hakiki deri olduğu için terleme, koku, mantar, egzama gibi rahatsızlıklar yapmaz" diyerek  herkese Gaziantep ’in kültürel değeri olan yemeni giymelerini tavsiye etti. 

	 YURT DIŞINA DA İHRAÇ EDİLİYOR 
	  

	Ayak sağlığına özen gösterenlere Gaziantep'in kültürel değerleri arasında yer alan ve "yemeni" denilen ayakkabılardan kullanmaları tavsiye edildi. 

	Kentin tarihi turistik yerlerinde çeşitli renk  ve modelleriyle satışa sunulan yemeniler, turistlerden ilgi görürken yurt dışına da ihraç ediliyor. Gaziantepli dördüncü kuşak yemenici Mehmet Orhan Çakıroğlu, ailesinin 120 yıldır bu ayakkabıları ürettiğini belirterek kullandıkları derilerin doğal olduğunu o nedenle yemenilerin sağlıklı bir ayakkabı türü olduğunu vurguladı. 

	 

	 BABET YERİNE YEMENİ GİYİLSİN 
	  

	Özellikle gençlerin babet giydiğini ancak piyasadaki birçok babette orijinal ürün kullanılmadığına dikkat çeken Çakıroğlu, “Gerçek deriden yapılmayan ayakkabılar ayak sağlığını tehdit  edilebiliyor. Yemeniler, tamamen hakiki deri olduğu için terleme, koku, mantar, egzama gibi rahatsızlıklar yapmaz. Çünkü derinin yapısını bozacak herhangi kimyasal madde  kullanmıyoruz. Eskiden  tek renk olarak üretilirken bugün çeşitli renklerde yemeni üretiyoruz. Kullandığımız boyalar doğala özdeş boyalardır. Yemenin yapımı oldukça zahmetlidir. Bir usta sabahtan akşama kadar bir ya da iki çift yemeni yapabilir. Orijinal yemeninin tabanında kil kullanılır. Giyildiğinde ayağın şeklini alıp tamamen ortopedik hale dönüşür. Kil vücuttaki elektriğin atılmasını sağladığı için insanı rahatlatır." 

	 AA  
  
 
