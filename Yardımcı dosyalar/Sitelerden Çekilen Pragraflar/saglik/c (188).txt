
	Erkeklerin kadınlara oranlara genel ve diş sağlığı için daha az hekim kontrolünden geçtikleri bilimsel bir gerçektir diyen İstanbul Aydın Üniversitesi Diş Hekimliği Fakültesi Dekan Yardımcısı ve Periodontoloji Ana Bilim Dalı Öğretim Üyesi Yrd. Doç. Dr. Burcu Karaduman, “Araştırmalara göre erkeklerin dişeti hastalığına sahip olma riski kadınlardan daha fazla. Bunun nedeni erkeklerin diş hekimine daha az gitmeleri ve ağız bakımlarını fazlasıyla ihmal etmeleri. Erkekler genellikle sadece problemleri ciddi boyuta ulaştığında diş hekimine gidiyorlar bu da tedavi aşamasını zorlaştırıyor” dedi. 

	Düzenli diş hekimi kontrolleriyle dişeti hastalıklarının erken dönemde saptanabileceğini ve böylece gerek ağız sağlığının gerekse genel sağlığın korunabileceğini ifade eden Yrd. Doç. Dr. Karaduman, “Son zamanlarda yapılan çalışmalar, dişeti hastalıkları ile diahet kardiyovasküler hastalıklar, kalp krizi ve felç arasındaki ilişkiyi ortaya koyar nitelikte. Bu yüzden erkeklerin, kendilerinde özellikle kırmızı, şiş ve kızarık dişeti belirtilerine rastladıklarında, dişlerde sallanmalar gördüklerinde ve ağız kokusu gibi dişeti hastalığına işaret eden bulgularla karşılaştıklarında dikkatli olmaları gerekiyor” dedi. 

	“Özellikle kontrol altında tutulmayan diyabet, kalp veya kanser hastalığı olan, düzenli ilaç kullanan ve sigara içen erkeklerin muhakkak düzenli olarak yani senede en az iki kere diş hekimi kontrolüne gitmeleri ayrıca günlük ağız bakımlarını da ihmal etmemeleri gerekmektedir” diyen Yrd. Doç. Dr. Karaduman, Babalar Günü vesilesiyle çocukların babalarını diş hekimlerine yönlendirerek onlara en sağlıklı hediyeyi verebileceklerini ifade etti. Baba ve baba adaylarına ağız ve diş sağlığı bakımı için önerilerde bulunan Yrd. Doç. Dr. Karaduman, “Günde en az iki kere, 3-4 dakika boyunca dişlerinizi fırçalayın, her gün en az bir kere diş ipi kullanın. 3 ayda 1 diş fırçanızı değiştirmeyi ihmal etmeyin ve 6 ayda bir diş hekiminize kontrole gidin” tavsiyelerinde bulundu. 
	  
