
	Doç. Dr. Hakan Çoksüer, kadınların büyük risk altında olduğu yumurtalık kanserine karşı siyah çay ve portakal suyu tüketerek önlem alabileceklerini belirtti. Doç. Dr. Çoksüer, içerisinde bulunan vitaminlerle, en sık görülen yumurtalık kanseri türünden biri olan epitelyumyal over kanser riskinin, siyah çay ve portakal suyunun tüketilmesi ile azalabileceğini dile getirdi. 

	Günde bir kaç bardak siyah çayla kanser riskinin yüzde 31’lere varan bir oranla azaldığını aktaran Doç. Dr. Çoksüer, "Siyah çay, narenciye tüketimi over kanser riskini düşürebilir. Over kanseri kadınlarda ölümcül bir kanser çeşidi olup, en sık over kanseri çeşidi olan epitelyal over kanserinde overi kaplayan dış tabakada kanser başlamaktadır. İngiltere East Anglia Üniversitesi'nde yeni yapılan bir çalışmada çayda, narenciye meyvelerinde ve sularında bulunan flavonol ve flavonon içeren gıdaların tüketilmesinin kadınlarda ölümün en sık beşinci nedeni olan epitelyal over kanser riskini azalttığı gösterilmiştir. Çayda, elma ve üzümde flavonol bulunmaktayken narenciye meyveleri ve sularında flavononlar bulunmaktadır. Araştırmacılar flavonoid içeren bitkilerin kanser-inflamasyon yolağının regülasyonunda ve hücresel sinyal yolaklarında anahtar rolü olduğunu ifade etmekte ve bitkilerde bulunan flavonoidin over kanser riskini azalttığını savunmaktadır. Günde bir kaç bardak siyah çay tüketimi over kanser riskinde yüzde 31 azalma sağlamaktadır" dedi. 

	 "ÇAY VE PORTAKAL SUYUNU FAZLA TÜKETEN KADINLARDA RİSK DAHA AZ"  
	Doç. Dr. Çoksüer, 30 yıllık bir süreyi kapsayan ve 171 bin 940 kadının diyet alışkanlıklarının incelendiği bir araştırmada, flavonoid (flavonol ve flavonon) içeren gıda tüketimi yüksek olan kadınların, diğer kadınlara göre yumurtalık kanseri riskinin az olduğu gözlemlendiğini bildirdi. Doç. Dr. Çoksüer, flavonoid açısından en zengin gıdaların yüzde 54 oranıyla portakal ve yüzde 31 oranıyla çay olduğunu ifade ederek, kanser riskini azaltan bu gıdalarla sınırlı kalınmamasını, her türlü önlemin alınması ve dikkat edilmesi gerektiğini söyledi. Doç. Dr. Çoksüer, "Flavonoid alımı ve over kanser riski arasındaki ilişkili daha detaylı incelemek amacıyla araştırmacılar 30 yılı aşkın bir süreyi kapsayan Nurses' Health Çalışması, 171 bin 940 kadının diyet alışkanlıklarını incelemiştir. 

	Çalışmanın sonuçları yüksek miktarda flavonol ve flavonon alan katılımcıların daha az miktarda alanlara göre epitelyal over kanser riskinin daha düşük olduğunu göstermiştir. flavonollerin ana diyet kaynaklarının siyah çay (yüzde 31), soğan (yüzde 20) ve elma olduğunu, ana flavonon kaynaklarının yüzde 54’ü portakal suyu olduğu görülmüştür. Bu bileşiklerin ana kaynakları içerisinde çay, narenciye meyveleri ve suları yer almaktadır, bunlar diyette zaten bulunmaktadır, bu durum gıda alımındaki basit değişiklerin over kanser riskini azaltılmasında etkili olabilmektedir. Siyah çay tüketimi gibi flavonol ve flavononların fazla tüketimi over kanser riskini azalmasıyla ilişkili olabilir fakat daha fazla prospektif çalışmalara ihtiyaç vardır" diye konuştu.   
