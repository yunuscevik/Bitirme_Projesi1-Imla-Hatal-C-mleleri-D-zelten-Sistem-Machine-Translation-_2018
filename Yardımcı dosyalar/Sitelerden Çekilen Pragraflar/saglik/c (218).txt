
	65 yaşındaki kalp hastası Şükran Kahraman’ın A olan kan grubunun pozitif veya negatif olduğu üç ayrı kurumda incelenmesine rağmen bir türlü belirlenemedi. Yaşlı kadın, ameliyatından birkaç gün önce tahlil için kendisinden alınan kanla “By pass” operasyonu geçirerek, kendi kanıyla kurtulmuş oldu. 

	Tire’nin Ayaklıkırı Mahallesi'nde ikamet eden evli ve 5 çocuk annesi Şükran Kahraman, 20 gün önce aniden fenalaştı. Tire Devlet Hastanesi’ne getirilen Kahraman’ın yapılan muayenesinde, kalp ritminde bozukluk olduğu tespit edildi. Ambulansla, İzmir’de bulunan özel bir kalp hastanesine sevki kararlaştırılan Kahraman’ın, Torbalı ilçesi yakınlarında şikayetleri artınca, ambulans şoförü hastayı tehlikeye atmamak için acil olarak Torbalı Devlet Hastanesi’ne giriş yaptı. Torbalı’da yapılan müdahalenin ardından tekrar İzmir’deki kalp hastanesine doğru yola çıkan yaşlı kadına damarlarındaki tıkanıklık nedeniyle burada anjiyo uygulanmasına karar verildi. 
	Anjiyodan gerekli faydayı sağlayamayan sağlık ekibi, Kahraman’ın by pass ameliyatı olmasına karar verdi. Geçireceği operasyon öncesi kendisinden tahliller için kan alınan yaşlı kadının kan grubu A olarak belirlenmesine rağmen (+) veya (-) olduğu bir türlü anlaşılamadı. Kan örneği önce Kızılay’a, ardından da İzmir Halk Sağlığı Müdürlüğü’ne gönderilmesine rağmen sonuç değişmedi. Yaşlı kadının doktorları ise ilginç bir yönteme başvurarak, ameliyattan birkaç gün önce Kahraman’dan aldığı kanı, ameliyatı esnasında yine yaşlı kadına verdi. Sonuç ise tam anlamıyla mükemmeldi. Sağlığına kavuşan yaşlı kadın, ameliyatından kısa süre sonra taburcu edilerek, evine gönderildi. Tire’deki evinde dinlenen Kahraman, “Önemli bir ameliyat geçirmeme rağmen hala kan grubumun tam olarak ne olduğunu bilmiyorum. Kendi kanımın hayatımı kurtaracağı kırk yıl düşünsem aklıma gelmezdi” şeklinde konuştu.  

	YAKUP FATİH ŞAŞMAZ   
