
	Estetik Cerrahi Uzmanı Opr. Dr. Nazmi Bayçın, koltuk altındaki aşırı terleme sorununun çözümüyle ilgili açıklama yaptı. Dr. Bayçın, “Aşırı koltukaltı terlemesi için farklı farklı çözüm yolları uygulanmaya çalışılmaktadır. Birçok insan koltuk altındaki aşırı terlemeye çözüm bulabilmek için botoks dahil birçok yöntemi denemektedirler. Bunların çoğunluğu belirli dönemler için çözüm olabilmektedir. Yapılan işlemlerin çoğunda bunların belirli bir zaman sonra tekrarlanması gerekir. Kalıcı olup, bir daha uygulanmasına gerek olmayacak en verimli ve sorunsuz yöntem olarak ‘lazer liposuction ile koltukaltı terleme tedavisi’ ortaya çıkmaktadır” diye konuştu. 

	 “ÖMÜR BOYU KALICI ÇÖZÜM”  
	Opr. Dr. Nazmi Bayçın şu bilgileri verdi: “Koltukaltındaki aşırı terlemenin lazer ile önlenmesi yönteminde lazer ışınları koltuk altında yer alan ter bezlerini tahrip ederek yok ederler. Yeterli sayıda ter bezi tahrip edilince aşırı terleme sorunu da doğal olarak ortadan kalkmış olur. Sadece belirli bir dalga boyunda olan lazer ışınları tarafından meydana getirilen ısı deri atında yer alan ter bezlerini yakar ve aşırı terlemeye yol açan ter bezlerinin sayısı azaltılmış olur. Ter bezlerinin bir daha yeniden vücut tarafından üretilme şansı olmadığı için de insanlar çok kısa bir sürede aşırı terleme sorunlarından kalıcı bir şekilde ömür boyu tamamen kurtulmuş olurlar.” 

	 “OPERASYON NASIL GERÇEKLEŞTİRİLİR?”  
	Opr. Dr. Nazmi Bayçın, yapılan işlem ile ilgili olarak “Lazer liposuction yöntemi ile koltukaltı terleme tedavisinde işlem hastane ortamında yapılmasına rağmen bir genel anestezi gerekmez. Hasta acı ve ağrı hissetmez. Operasyon sonrasında hastanede kalmasına da gerek yoktur. Operasyon öncesinde hastanın koltukaltı bölgesine lokal anestezik ilaç içeren bir serum enjeksiyonu yapılır. 5 dakikalık bir süre sonunda tamamen uyuşmuş olan koltukaltı bölgesinde kanülün koltuk altındaki her alana ulaşabileceği bir noktadan küçük bir delik açılır. Bu delikten lazerin ucu sokularak koltuk altındaki derinin altında tüm bölgede dolaştırılır. Koltukaltındaki özellikle ter bezlerinin yoğun olduğu bölge lazer ile taranarak buradaki ter bezlerinin tahrip edilmesi sağlanır. Tek bir koltuk altı için gerçekleştirilen işlem 3 ile 5 dakika arasındadır. Burada açılan delik çok küçük olduğu için dikilmeden sadece bir bant ile kapatılması yeterlidir. Hasta işlem sonrasında ter bezleri tahrip edildiği için hemen faydasını görür. Uygulama sırasında ise hasta hiçbir acı hissetmez” şeklinde konuştu. 

	 “İYİLEŞME DÖNEMİ NE KADAR SÜRÜYOR?”  
	Gerçekleştirilen işlem sonrasındaki iyileşme dönemi hakkında da Dr. Nazmi Bayçın, “Lazer liposuction ile koltuk altı tedavisi ağrısı olmayan bir operasyondur. Operasyon sırasında lokal olarak uyuşturulduğu için hasta hiçbir ağrı hissetmez. Sonrasında da uyuşukluk geçince hissedilen ağrı çok azdır. Bir ağrı kesici ilaç ile bu ağrı rahatlıkla önlenebilir. İşlemden bir iki saat sonra hastaneden ayrılabilirsiniz. Günlük hayatınıza normal şekilde devam etmenizde hiçbir sakınca yoktur. Gerçekleştirilen işlemden 2 gün sonra banyo yapabilirsiniz. Yapılan işlem sonrasında koltuk altınıza yerleştirilen bandajın bir hafta boyunca uygulanması tavsiye edilir. Operasyon sırasında tüm yapılan işlemler için yarım saat kadar bir vakit ayırarak bundan sonraki kalan hayatınızın tamamında koltukaltınızdaki aşırı terlemeden kurtulmuş olursunuz. Bu gerçekten büyük bir rahatlık olacaktır” şeklinde bilgi aktardı.  
