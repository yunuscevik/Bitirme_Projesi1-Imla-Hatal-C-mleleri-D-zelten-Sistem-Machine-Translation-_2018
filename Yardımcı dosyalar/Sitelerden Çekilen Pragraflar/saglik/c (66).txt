

  
    
      
       
     
	Türk Kızılayı Genel Başkanı Ahmet Lütfi Akar, kök hücre  naklinin insandan insana yapılabilen, başka türlü çaresi olmayan özellikle kemik  iliği ve diğer kanserojen hastalıklarla ilgili tedavilerde kullanılan bir yöntem olduğunu belirterek, "Bunun için tıpkı kan donörleri gibi kök hücre donörlerinin tespit edilip belirlenmesi lazım" dedi. 

	Akar, Kadıköy  İskele Meydanı’nda kan ve kök hücre bağışının önemine dikkati çekmek için düzenlenen etkinlikte, GSK firmasıyla çözüm ortaklığı çerçevesinde bazı çalışmalar yaptıklarını ifade etti. 

	Türk Kızılayı’nın, Sağlık  Bakanlığı ile yaptığı protokol  gereği TÜRKÖK projesi kapsamında ülkedeki kök hücre ihtiyacını karşılamak üzere harekete geçtiğini belirten Akar, şöyle devam etti: 

	"Kök hücre nakli insandan insana yapılabilen başka türlü çaresi olmayan özellikle kemik iliği ve diğer kanserojen hastalıklarla ilgili tedavilerde kullanılan bir yöntemdir. Bunun için tıpkı kan donörleri gibi kök hücre donörlerinin tespit edilip belirlenmesi lazım. Bununla alakalı çalışmalara yılbaşı  itibarıyla başladık. Bugün 47 bin donöre ulaşmış durumdayız. Amacımız bu yıl 50 bin idi. Ama görülüyorki hedefimizi gerçekleştirmeye 3 bin donör kaldı. Bu yıl hedeflerimizi kat ve kat aşıp üç yıl içerisinde de 250 bin donöre ulaşmayı planlıyoruz." 

	Akar, 250 bin kemik iliği vericisinin bağışları neticesinde oluşacak kemik iliği bankası sayesinde artık hastaların yurt dışındaki bankalara gitmesine gerek kalmadığını anlatarak, "Kendi milli bankamızdan bunu temin edecekler. İnşallah önümüzdeki 3 yıl içerisinde 250 binin üzerinde donasyon sağlamak suretiyle bu milli bankamızı daha fazla sayıda insana dayalı bir şekle getireceğiz. Kemik iliği nakli ile alakalı donör bulma problemini de tarihe gömmüş olacağız" dedi. 
	GSK Türkiye  Medikal Direktörü, Medipol Üniversitesi Öğretim Görevlisi Yıldıray Tanrıver de "Türk Kızılayı’nın önderliğinde böyle bir sosyal projede yer almak bizim için gurur verici bir olay. Kan ve kök hücre bağışı, şu an değil belki yarın, hepimizin , çocuklarımızın, anne ve babalarımızın hayatlarını kurtaracak olan bir proje . Umarım hem kök hücre, hem de kan bağışları günden güne artmaya devam eder" dedi. 

	Konuşmaların ardından, GSK çalışanları ve vatandaşlar İskele Meydanı’nda bulunan Kızılay  tırında, kan ve kök hücre bağışında bulundu. 

	 AA 
	  
  
 
