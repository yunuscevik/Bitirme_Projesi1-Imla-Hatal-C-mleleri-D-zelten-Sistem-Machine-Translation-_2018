
	Çocuklar ve aileler için son derece önemli olan sünnet geleneği yaz aylarının gelmesi ve okulların tatile girmesiyle birlikte tekrar başladı. Denizli Kamu Hastaneleri Birliği Genel Sekreteri Uzman Dr. Berna Öztürk de sünnet sezonu öncesi bir açıklama yaparak sünnetin sağlık koşullarına uygun, hijyenik bir ortamda yapılması gerektiğini söyledi. Sağlık Bakanlığı tarafından alınan karar gereği sünnetin sadece hekimler tarafından yapılabileceğini belirten Öztürk, "2014 yılında Denizli Devlet’te 2 bin 448, Servergazi’de bin 380, Acıpayam’da 92, Buldan’da 320, Çivril’de 36, Honaz’da 106 ve Tavas’ta 401 olmak üzere toplam 4 bin 783 çocuk birliğimize bağlı hastanelerde sünnet oldu" dedi.  

	Sünnetin önemli bir cerrahi müdahale olduğunu kaydeden Öztürk, "Dünyada en çok yapılan cerrahi işlem sünnettir ve ülkemizdeki erkeklerin yüzde 99’u hayatlarının belli döneminde sünnet olmaktadır. Sünnet için en ideal yaş 1-2 yaş aralığında genel anestezi ile ya da 6 yaşından sonra psikolojik olarak hazır olan çocuklarda sınırlı uyuşturma ile daha uygun olacaktır. Ülkemizde çocuklar çoğunlukla okul çağına yakın veya ilkokul yıllarında ergenlik çağına girmeden sünnet edilmektedir. Ayrıca 2-6 yaş aralındaki çocuklarda sünnet korkusu oluşacağı için bu yaş aralığında sünnet edilmesi uygun olmayacaktır. Yine de sünnet yaptırmak için ısrarcı olan ailelere genel anestezi ile sünnet yaptırmalarını tavsiye ediyoruz" diye konuştu. 

	Sünnetin uzman kişiler tarafından yapılmasının altını çizen Öztürk, şunları kaydetti: 

	"Ülkemizde dini inançların bir gereği olan sünnet işlemi toplumumuz tarafından oldukça önemsenen mutlaka hastanelerde steril ortamlarda hekimlerce yapılması gereken bir işlemdir. Yapılacak yanlış bir uygulamanın sıkıntılara yol açmaması adına birliğimize bağlı hastanelerde sünnet işlemi genel ameliyathane koşullarında genel anestezi uygulanarak yapılmaktadır. Denizli Devlet Hastanesi’nde 7 üroloji uzmanı 2 Çocuk Cerrahı, Servergazi Devlet Hastanesi’nde 5 Üroloji Uzmanı 1 Çocuk Cerrahı, Acıpayam, Çivril ve Tavas Devlet Hastanelerinde de birer Üroloji Uzmanları ile toplam 18 hekimimizle ayrıca üroloji ve çocuk cerrahı olmayan hastanelerde genel cerrahlarımızla tatil boyunca sünnet işlemlerini gerçekleştireceğiz."  

	EMRAH VAROL 
