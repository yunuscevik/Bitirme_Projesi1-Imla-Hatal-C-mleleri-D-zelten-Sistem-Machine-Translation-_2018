

  
    
      
       
     
	UNICEF, 2015 yılına kadar dönemi içeren bin yıl kalkınma hedeflerine ilişkin son raporunu yayınlayarak Eylül ayında kabul edilecek BM 2015 sonrası kalkınma gündemi için uyarılarda bulundu. 

	Raporda 1990’dan bu yana yaşanan gelişmelere yer verilerek, 1990’dan bu yana 5 yaş altı bebek ve çocuk ölümlerinin yüzde  50’den fazla, aynı yaş aralığındaki çocuklarda aşırı zayıflık ve yetersiz beslenmenin de yüzde 40’tan fazla azaldığı belirtildi. 

	Anne ölümlerinin de yüzde 45 azaldığı vurgulanan raporda, 2.6 milyar kişinin içme suyuna erişme imkanı bulduğu kaydedildi. 

	 

	Bu iyileşmelerin yetersiz olduğu ve 2030 yılına kadar olan süreci kapsayacak BM 2015 sonrası kalkınma gündeminde dezavantajlı toplumlara daha fazla ağırlık verilmesi gereğine işaret edilen raporda, mevcut durumun sürmesi halinde yaşanabilecek sorunlara değinildi. 

	 Çocuk ölümleri ve yetersiz beslenme    

	Raporda önlem alınmaması ve şu anki eğilimin devam etmesi halinde 2030 yılına kadar dünya genelinde 5 yaş altı 68 milyon çocuğun çoğunlukla önlenebilir nedenlerle hayatını kaybedeceği, 2030 yılında 119 milyon çocuğun kronik yetersiz beslenme sorunu yaşayacağı ifade edildi. 

	Yarım milyar insanın 2030 yılında tuvalet ihtiyacını açık alanda gidermeyi sürdüreceği ve bunun çocuk sağlığına ciddi risk oluşturacağı vurgulanan raporda, Sahraaltı Afrika ’da yaşayan en fakir ailelerin kız çocuklarının tamamının orta okul  eğitimi görebilmelerinin yüz yıl alacağı belirtildi. 

	Raporda halen yıllık 6 milyon çocuğun beş yaşına gelmeden hayatını kaybettiği, 289 bin kadının doğum sırasında yaşamını yitirdiği, 58 milyon çocuğun ise ilkokula gidemediği kaydedildi. 

	 AA  
  
 
