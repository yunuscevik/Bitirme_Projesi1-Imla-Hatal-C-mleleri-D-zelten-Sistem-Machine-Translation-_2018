

  
    
      
       
     
	 Üniversite sınavı  öncesi doğru ve dengeli beslenmek başarı oranını önemli ölçüde etkilediğini belirten  Diyetisyen Pınar Yetimoğlu , sınav  öncesinde sağlıklı  beslenme  önerilerinde bulundu. 
	 
	 Odaklanma problemi  yaşayanlar için ceviz, fındık veya badem yemelerini öneren Yetimoğlu, sert kabuklu meyvelerin sinir sistemini kuvvetlendirerek, odaklanma problemini çözmekte etkili oldugunu aktardı.  
	 
	 ÇİLEK VE YABAN MERSİNİ ÖĞRENMEYİ KOLAYLAŞTIRIR  
	 
	Sınava hazırlık döneminde özellikle ara öğün olarak 8-10 adet çilek veya 1 yemek kaşığı dolusu yaban mersini tüketmenin de hafıza güçlendirici etki yaptığını ve öğrenmeyi kolaylaştırdığını vurgulayan Diyetisyen Yetimoğlu’nun, sınava gireceklere diğer önerileri ise şu şekilde: 

	 ARA ÖĞÜNÜ HAYATINIZA KATIN  
	 
	“Sınav döneminde öğrencilerin birincil amacı dikkati hep yüksek tutmaktır. Dikkati yüksek tutmak için en önemli koz ise doğru ve bilinçli beslenmedir. Bunun için de ilk adım olarak “ara öğün” kavramını hayatlarına katmaları gerekir. Sınava hazırlık döneminde günlük beslenme planı, tüm besin ve besin gruplarını mutlaka içermelidir. Dengeli beslenme ile fiziksel ve ruhsal sağlık  bütünlüğünü bir araya getirebilmek, başarıyı artırmada önemli bir rol oynayacaktır.  
	 
	 ISPANAK YİYEREK STRES  SAVAŞÇISI OLUN  
	 
	Önemli minerallerden biri olan magnezyum, stres kaynaklı yakınmaları azaltır. Magnezyumun en iyi kaynaklarından biri ıspanaktır. Ispanak sevmeyen özellikle sınav dönemi genç grup  için ise, magnezyum kaynağı olarak diğer yeşil yapraklı sebzeler kullanılabilir. Akşam yatmadan tüketilen bir avuç içi kadar kabak çekirdeği veya içerisine kakao tozu eklenmiş 1 bardak süt de magnezyum alımını arttırma yolu olarak tercih edilebilir. 

	 KAHVALTIDA TAM TAHILLI KARBONHİDRAT  ÖNEMLİ 
	  
	Kahvaltı, sınav dönemine hazırlanırken kesinlikle  her gün düzenli tüketilmesi gereken öğünlerin başında gelir. Kahvaltıda tüketilecek olan karbonhidratın, rafine karbonhidrat olmamasına, şeker içeren reçel ve türevlerinin çok sık tüketilmemesine özellikle dikkat edilmelidir. Fazla tüketilen basit şekerler, kan şekerinde dengesiz dalgalanmalara sebep olup, uyku  hali ve dikkat dağınıklığı yaratabilir. Bu sebeple, sınava hazırlık döneminde enerji  vermesi amacıyla sık tüketilen çikolata , şekerleme gibi ürünler en yanlış tercihlerdir. 

	 SICAK HAVALARI DA DİKKATE ALIN  
	 
	Sıcak havalara denk gelen sınav stresine eklenen yanlış beslenme durumları, sınav motivasyonu ve dikkatini önemli derecede etkilemektedir. Öğrenciler sınav döneminden önce doğru beslenme alışkanlıklarına teşvik edilmeli ve zamanla doğru beslenme bilinci mutlaka sağlanmalıdır. Sınav dönemi yaklaşırken özellikle korunması gereken en önemli kısımlardan biri de gastrointestinal sistemdir. Özellikle öğrencilerin, ders ve dershane çıkışı, dışarıdan aldıkları açıkta satılan ve hijyen  kurallarına dikkat edilmeyen ürünler, tam sınav döneminde  sindirim rahatsızlıkları na hatta zehirlenmeye sebep olabilir .” 
  
 
