
	Yazın ishal, bağırsak enfeksiyonları ve kalıcı iltihabi bağırsak hastalıklarına çok sık rastlandığını kaydeden Dr. Hüseyin Sancar Bozkurt, “Yaz aylarında ishal vakaları inanılmaz derecede artar. Hepatit A enfeksiyonu, amipler, dizanteri, kolera enfeksiyonu gibi bulaşıcı hastalıklarda artış olur. Bunun nedeni en çok yenilen yiyecekler ve içilen su” dedi. 

	 ABARTIYA KAÇMAYIN  
	Bu tür enfeksiyonu olanların geleneksel yöntemler olarak muz, patates, nişasta tüketimini artırması gerektiğini söyleyen Dr. Bozkurt, yazın sindirimi ve hazmı kolay besinlerin tercih edilmesini önerdi. Tüketilen suyun temizliğinin de önemli olduğunu ifade eden Dr. Hüseyin Sancar Bozkurt, “Özellikle sıvı yükü fazla olan karpuz, şeker endeksi düşük olan erik, bağırsak posası için kayısı ve şeftali tüketilmeli. Bu arada abartıya kaçmamak gerekir. Şişkinlik yapıcı özelliği olan meyvelerden elma, armut ve karpuzu abartmadan yemek gerekir” diye konuştu. 

	 MEYVE 1 SAAT SONRA  
	Dr. Bozkurt yaz beslenmesiyle ilgili diğer önerilerini şöyle sıraladı: 
	“Akşam yemekleri saat 18.00 ile 19.00 arasında yenmelidir. Meyve tüketimi en az 1 saat sonra yapılmalıdır. Yatmayla yeme arasında en az 2 saat olmalı. En çok akşam yemeği saati konusunda hataya düşülüyor. Öte yandan yağlı, kızarmış ürünleri önermiyoruz. Hafif yiyecekleri tercih edilmeli. Safra kesesi hastalığı olanların aşırı yağlı ve kızartma gibi yiyeceklerden kaçınmalarında fayda var. Reflü hastalığı olanlar da elma, armut, karpuz, asitli içecekler gibi ürünleri tüketmemeli. Şeker hastaları kayısıdan uzak durmalı.”  
