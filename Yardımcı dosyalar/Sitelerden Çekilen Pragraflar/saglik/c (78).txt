

  
    
      
       
     
	Kabuklu yemişlerin faydasıyla ilgili çok sayıdaki araştırmaya bir yenisi daha eklendi. Geçtiğimiz günlerde Harvard Üniversitesi’nin yaptığı çalışmayla benzer sonuçlar veren araştırma; fındık, fıstık, ceviz, badem gibi yemişleri her gün tüketmenin erken ölüm  riskini düşürdüğünü gösterdi. 

	  

	Maastrict Üniversitesi'nden bir ekibin 10 yıl boyunca yürüttüğü kapsamlı araştırmaya 120 binden fazla kişi katıldı. 

	  

	55 ile 69 yaş aralığındaki katılımcılardan, günde en az 10 gram, yani yarım avuç kabuklu kuru yemiş tüketenlerin, erken ölüm riskini yüzde  23 azalttığı görüldü. 

	  

	Fındık, fıstık ve badem gibi kuru yemişleri düzenli yemenin diyabet  riskini yüzde 30, solunum ve nörolojik hastalıklara yakalanma riskini de yaklaşık yüzde 40 azalttığı saptandı. 

	  

	Araştırma kuru yemişlerin kanser  ve kalp  hastalıkları riskini de düşürdüğünü ortaya koydu. 

	  

	Uzmanlar, kabuklu kuru yemişlerin doymamış yağ asitleri, vitamin , lif ve antioksidan bakımından bir hayli zengin bir besin kaynağı olduğunu söylüyor. 

	  

	Kabuklu yemişleri günde 10  gramdan fazla tüketmeninse, ilave bir fayda sağlamadığına dikkat çeken uzmanlar, fazla tüketilen kuru yemişin kalori  alımına yol açacağı uyarısında da bulunuyor. 
  
 
