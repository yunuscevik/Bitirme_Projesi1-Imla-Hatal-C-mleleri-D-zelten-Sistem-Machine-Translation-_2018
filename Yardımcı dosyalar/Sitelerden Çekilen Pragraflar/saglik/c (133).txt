
	Sağlıklı bireylere orucun hiçbir zararı yoktur. Uzun bir süre sindirim organlarının ve karaciğerin dinlenmesi vücudun kendi kendini toparlaması için çok faydalıdır. Belli bir süre bedenin ihtiyacı olan kaloriden biraz daha azını tüketmenin pek çok faydası vardır, ancak bunu ciddi bir tıbbi denetim altında ve bir uzman gözetiminde yapmak gereklidir. Uzm. Diyetisyen Nesrin Eriş, ramazan ayı boyunca tokluk hissi üzerine olumlu etkisi olabilecek 7 önemli besinle ilgili şu bilgileri veriyor: 

	Oruç sırasında organizmada depo edilmiş besin maddeleri harcanmaktadır. Sonradan bunların yerine yenileri gelmekte ve bütün vücutta bir yenilenme olmaktadır. Ramazan ayı boyunca içerdiği protein ve lif özelliğinden dolayı dengeli bir şekilde tüketmemiz gereken et ürünleri, kurubaklagiller ve yeşil salataların yanı sıra; diyetinize ilave edeceğiniz aşağıdaki ürünlerin kilo kontrolü ve tokluk hissi üzerine olumlu etkileri görülebilir. 

	 RAMAZAN'DA TÜKETİLMESİ GEREKEN 7 BESİN  

	 Ceviz:  İçeriğindeki Omega-3 yağ asitlerinden dolayı ramazanda açlığa bağlı unutkanlık, konsantrasyon eksikliğinin azalması ve sağlıklı bir oruç süresi için günde 2-3 tane ceviz tüketilmesi gerekir. Cevizdeki iyi yağın (28 g başına 2,5 gram ALA/Omega 3), lifin (28 g başına 2 g) ve proteinin (28 g başına 4 g) kilo yönetiminde önemli bir başarı faktörü olan tokluğun sağlanmasına yardımcı olabileceği görülmüştür. İki porsiyon (yaklaşık 55 g) ceviz tüketmek viseral yağlanmalı aşırı kilolu yetişkinlerde endotal (iç zar) tabakası fonksiyonlarını iyileştirir. Diyete ceviz ilavesi kilo almaya neden olmaz. 

	 Yumurta:  Anne sütünden sonra gelen vücutta biyo yararlılığı en iyi kaliteli protein kaynağıdır. Sahurda 1 yumurta tüketilmesi vücut için gerekli olan proteinin büyük bir kısmının alınmasını sağlar ve tokluk hissini artırır. 
	 Yulaf ezmesi veya kepeği:  Bitkisel proteinler ve liften zengin glisemik indexi düşük olduğu için uzun süre tok kalmayı sağlayarak kan şekerinin düşmesini engeller. İçeriğindeki B grubu vitaminleri oruç tutarken stresi azaltır ve hafızayı güçlendirir. 
	 Yoğurt:  İçeriğindeki yüksek kalsiyum ve konjuge linoetik asit (CLA) nedeniyle karın yağ yakımını hızlandırır. Özellikle iftardan 2 saat sonra tüketilen 1 su bardağı yoğurt ramazanda kilo alımını azaltır. 
	 Tarçın:  Tarçında bulunan metil hidroksi karbon polimerleri glikoz metabolizması üzerine etki eder. Bu nedenle kan şekerinin düşürülmesinde etkilidir. Ramazanda uzun açlık sonrasında tüketilen besinlerin kan şekerinin hızla yükseltmesini engeller. 
	 Acı biber:  Bibere acı tadı veren capciasin maddesinin metabolizmayı hızlandırma ve tok tutma özelliği vardır. Bağırsakların çalışmasını hızlandırarak ramazanda kilo artışının engellenmesini sağlar. 
	 Brokoli:  C vitamini, demir, protein, kalsiyum, krom, K vitamini, A vitamininden zengin olan brokoli çok iyi bir lif kaynağıdır. İçeriğindeki lif ve krom sayesinde kan şekerinin düzenlenmesinde ve uzun süre tok kalınmasında faydalıdır. 
	  
