

  
    
      
       
     
	Yaz aylarında  suda boğulma   olaylarındaki artışa dikkat çeken  Herkes için Acil Sağlık  Derneği Başkanı Dr. Ülkümen Rodoplu , boğulma vakalarına ilk müdahale konusunda bilgi verdi. 
	 
	Sudan insan çıkarma ve kurtarma konusunda eğitimli olmayanların, boğulmakta olan bir insanı kurtarmak amacıyla suya girmemeleri gerektiğini dile getiren Rodoplu, "Üzerinizdeki ceket, bir dal parçası, teknedeki can simidi, kürek, halat benzeri malzemeleri kullanarak, kişiyi sudan çıkarmaya çalışınız. Boğulmakta olan kişi, can havliyle sizi de suyun dibine çekebilir" ifadelerini kullandı. 
	 
	Öncelikle olay yerine profesyonel yardım çağrılması gerektiğinin altını çizen Rodoplu, şunları kaydetti: 
	 
	 BOĞULMADA İLK YARDIMDA NELERE DİKKAT EDİLMELİ?  
	 
	"Boğulma öncesinde hastanın suya atladığı, sörf yaparken düştüğü biliniyorsa ya da nasıl boğulduğu bilinmiyorsa boyun yaralanması olabileceği akılda tutulmalı ve boynu dikkatlice korunarak, boyunluk ile hareketsiz hale getirilmelidir. Olay yerine profesyonel yardım gelene kadar boğulmuş olan kişi, sırtüstü sert bir yere yatırılarak yardım gelene kadar temel yaşam desteği uygulamalarına başlanır. Bunun için havayolu açıklığı sağlanmalı ve gerektiğinde solunum desteklenmelidir. Gerektiğinde göğüs masajına başlanmalıdır." 
	 
	Türkiye’de yılda ortalama 900 kişinin boğularak yaşamını yitirdiği, dünyada ise sayının 140 bine çıktığı bilgisini veren Rodoplu, boğulmadan hemen sonra yapılması gerekenler ne kadar önemliyse, korunma amaçlı tedbirlerin de o kadar önemli olduğunu hatırlattı. 
	 
	Yüzme, kurtarma, ilk yardım ve temel yaşam desteği bilgisinin önemine değinen Rodoplu, alkol  alımının ardından tekne  gezisinin suda boğulma olasılığını artırdığını da söyledi. 
	 
	 SUDA BOĞULMALARIN ÖNLENMESİ İÇİN...  
	 
	Suda boğulmanın en sık görüldüğü yaş grubunun 1 yaşının altındaki çocuklar ve ergenlik çağındaki erkekler olduğunu aktaran Rodoplu, alınması gereken önlemleri şöyle sıraladı: 
	 
	- Su üstünde ya da su kenarında bulunan ve bulunması gereken herkesin yüzme, kurtarma, ilk yardım ve temel yaşam desteği bilgisinin olması gerekir 
	 
	- Yüzme havuzlarında çalışan personelin kurtarma ve temel yaşam desteği eğitimleri tam olmalıdır ve temel yaşam desteği eğitim  sertifikaları her yıl yenilenmelidir. 
	 
	- Havuzlarda ilk yardım ve acil yardım malzemeleri, ilaçları el altında bulundurulmalıdır. Bu malzemeler belli aralıklarla kontrol edilmelidir. 
	 
	- Alkol alımının ardından yüzme ya da gezi amaçlı tekne gezisi, suda boğulma olasılığını arttırmaktadır. Bu konuda hem yasal  ve cezai önlemler alınmalıdır hem de halk eğitimleri ile uyarılar tekrarlanmalıdır. 
	 
	- Teknelerde can simitlerinin bulunması ve bunların yeterli sayıda olması çok önemlidir. Bazı olgularda boyun travması ya da benzeri yaralanmanın ardından suda boğulma olabilmektedir.  
	 
	- Sara hastalığı tanısı konulmuş kişilerin de yüzmeden önce tedbir alması gerekir. 
	 
	- 12 yaşının altında olan çocuklar mutlaka anne-babalarının ya da bir başka erişkinin denetimi altında suya girmelidir. 
	 
	- Bayılma ya da havale nöbetleri olan tüm insanlar  tek başına suya girmekten kaçınmalı, mutlaka en az bir kişinin denetimi altında olmalıdır. 

	 AA 
	  
  
 
