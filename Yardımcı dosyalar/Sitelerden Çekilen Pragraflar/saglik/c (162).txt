
	İftar sonrasında hafif ara öğünler alınıp bol sıvı tüketilerek, sıcak nedeniyle vücutta oluşan sıvı kaybı önlenmelidir. Oruçluyken midede ekşime ve yanma, kabızlık gibi sorunlarla karşılaşan bireylerin, hamur işleri, ağır tatlılar, fazla miktarda çay ve kahveden kesinlikle uzak durması gerekmektedir" dedi. 
	Memorial Kayseri Hastanesi Gastroenteroloji Bölümü’nden Doç. Dr. Alper Yurci, Ramazan’da mide sağlığı ile ilgili şu önerilerde bulundu: 

	 Lifli gıdalar hem tok tutuyor hem de mideyi yormuyor  
	Ramazan ayında oruçluyken sağlıklı olmak için beslenme düzeninden ödün vermemek önemlidir. Lifli gıdalarla beslenmek, bol sıvı almak, yemekleri yavaş yemek ve sindirimi kolay besinler tüketmek, bu sürecin daha rahat geçirilmesini sağlayacaktır. Sahurda, sindirimi zor ağır yemeklerden ve hayvansal gıdalardan uzak durulmalıdır. İftarda ise hafif yiyecekler tercih edilmeli, iftar sonrasında ara öğünlerde bol sıvı ve sağlıklı besinler tüketilmelidir. 

	 Sahurdan sonra hemen uyumayın  
	Beslenme düzeninin değiştiği bir dönem olan Ramazan ayında, mide ile ilgili sorunlar belirginleşir. Toplumun \% 20’sinde görülen reflü hastalığının belirtileri özellikle gece saatlerinde artmaktadır. Reflü hastaları eğer oruç tutmak istiyorsa kesinlikle sahuru atlamamalıdır. Sahurda yemek yedikten hemen sonra yatılmamalı ve yarı oturur pozisyonda kestirerek dinlenilmelidir. Yemeğin, yatma saatinden en az 1 saat önce bitmiş olması gerekir. Reflü hastaları, iftardan sahura kadar geçen süre içerisinde aşırı çay, kahve içmemeli, hamur işi tüketmemelidir. Ağır şerbetli tatlılar yerine sütlü tatlılar ya da şekerli kompostolar tercih edilmelidir. Ayrıca mide sorunları yaşayanlar da ağrı kesicileri Ramazan boyunca kullanmaması önerilmektedir. Çikolata, kahve, baharatlı ve yağlı yiyeceklerden uzak durulması önemlidir. Ramazan süresince kilo alınmaması, sıkı giysiler giyilmemesi ve gerektiğinde yatak başının yükseltilmesi de reflü şikayetlerinin artmasını önleyecektir. 

	 İftar ile sahur arasında 1 öğün daha yapın  
	Ramazan öncesinde gastrit ve ülser hastalarının doktora danışarak gerekli önemleri alması gerekmektedir. Ramazan süresince sağlıklı beslenme kurallarına uyulmalıdır. Çünkü çok miktarda yemek, hazımsızlık, karın ağrı, bulantı ve kusmaya neden olabilir. Bu rahatsızlıkları yaşamamak için dengeli beslenmek, gerekli tüm besinlerden az miktarda tüketmek ve iftar ile sahur arasına (yatmadan 2 saat kadar öncesi) küçük bir ara öğün sıkıştırmak gerekmektedir. Ayrıca mide rahatsızlığı için doktorun önerdiği ilaçların düzenli kullanılmasına özen gösterilmelidir. 

	 Ağır mide rahatsızlığı olanlar dikkat!  
	Hafif mide şikayetleri olanlar, alacakları küçük önlemler sayesinde oruç tutabilir. Ancak ağır mide rahatsızlıkları olanların çok dikkatli davranması gerekmektedir. Hastanın, ciddi reflü şikayeti varsa, mide ya da bağırsaklarda ağır iltihabi bir hastalık söz konusuysa, aktif ülser hastalığı varsa veya karaciğerle ilgili önemli bir hastalığı bulunuyorsa, oruç tutması önerilmemektedir.  
