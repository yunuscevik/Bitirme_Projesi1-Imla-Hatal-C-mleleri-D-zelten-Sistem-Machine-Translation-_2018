
	Üroloji Uzmanı Op. Dr. İskender Nesimioğlu, böbrek hastalarının oruç tutmasının ciddi sağlık problemleri oluşturabileceğini belirterek, “Ramazan kutsal bir ayımız, oruç vecibesi var. Oruç ibadetini yerine getirirken en çok suya ihtiyaç duyan organımız böbreklerimiz susuz kalıyor. Susuzluk en çok organlar içerisinde böbreğe zarar vermektedir. Maalesef bizim bazı hastalarımız bütün ısrarlarımıza rağmen, bütün uyarılarımıza rağmen, oruç tutmakta ısrar ediyorlar ve susuzluğa bağlı olarak tedavisi mümkün olmayan çok büyük sağlık sorunlarına neden oluyorlar” dedi. 

	 "ORUÇ TUTMADAN ÖNCE BÖBREKLERİNİZİ KONTROL ETTİRİN"  
	Op. Dr. Nesimioğlu, böbrek hastası olan hastaların, en azından oruç tutmaya karar vermeden önce mutlaka böbreklerini kontrol ettirmeleri ve eğer oruç tutmaya çok büyük sakıncası yoksa, doktorunun söylediklerine riayet etmesi gerektiğini söyledi. Bunun dışında böbrek hastası olmayıp ta oruç tutacak olan kişilere de önerileri olduğunu anlatan Nesimioğlu, şunları söyledi: 
	"Mutlaka iftarla sahur arasında çok fazla miktarda sıvı almalı, bunlar sıvıları depolayıp gündüz kaybedeceği sıvıları telafi etmek açısından çok daha önemli bir durum arz etmektedir. İftarla sahur arasında en az 3 ila 4 litre sıvı almalarını öneriyorum.”   

	 MUSTAFA BEŞER  
	  
