
	Diş eti kanamasının, çok önemli bir hastalık olan diş eti iltihabının en önemli belirtisi olduğunu belirten Diş Hekimi Ece Işık, "Diş fırçalama sırasında dişlerin ve diş etlerinin uygun şekilde fırçalanmaması halinde, bakteri plaklarının oluşumu söz konusu olur. Bakteri plağının diş etinde enflamasyonu meydana getirmesiyle diş etinde kanamalar olur. Diş eti hastalıklarının en önemli belirtisi diş etinde olan kanamalardır. Çünkü sağlıklı olan diş eti kanama belirtisi göstermez. Bu nedenle dişleri sağlıklı bir durumda sürdürmek için, günlük ağız bakımı işlemleri ile bakteriyel diş plağının uzaklaştırılması gerekmektedir. Ayrıca dişlere yapılacak her işlemde de diş eti sağlığının yerinde olması ilk koşuldur. Bu yüzden diş etlerine gereken özenin gösterilmesi gerekir. Eğer diş etleri sağlıklı ise; açık pembe renkte, mat ve sıkı bir görünümde olur. Üzerindeki dişi kökünden sıkıca sarar. Dişin konturlarını takip eder. Şişkinlik, enfeksiyon ve kızarıklık olmaz. Diş fırçalama sırasında ve diş ipi kullanımında kolayca kanamaz. Ağızda sızlama şeklinde etkilere neden olmaz" diye konuştu. 

	 SİGARA, İLAÇ KULLANIMI DİŞ ETİ KANAMASINA YOL AÇIYOR  
	Diş Hekimi Ece Işık, bakteri plağı, sigara alışkanlığı, genetik etkenler, hormonal değişimler, stres, ilaç kullanımı, dişleri sıkma ve gıcırdatma alışkanlığı, kötü yapılmış dolgular ve kron köprülerin, diş eti kanamasına yol açtığını vurgulayarak, "Diş eti kanamaları başladığında bunların tedavi edilmemesi, başlangıçta gingivitis oluşumuna neden olur. Bu rahatsızlık diş eti hastalığının başlangıç aşamasıdır. Diş etleri kırmızı bir renk alır, kanamalar başlar ve diş etleri şişer. Bu aşamada da tedavi edilmediğinde periodontitis adı verilen dokulara ve kemiğe kadar ilerlemiş diş eti hastalığı oluşur. Diş eti hastalıkları içinde ilerleyen aşamalarda oluşan bu rahatsızlık, dişleri destekleyen kemiğe ve dokuya hasar vermeye başlar. İlerleme döneminde dişlerde sallanma ve diş kayıpları meydana gelebilir" dedi. 

	 İHMAL EDİLMEMELİ  
	Ağız kokusunu da beraberinde getiren diş eti kanamasının, ihmal edilmemesi gereken bir hastalık olduğunu ifade eden Işık şöyle konuştu: 
	"Diş eti hastalıklarında uygulanan periodontal tedavi dişlerin çevresindeki sert ve yumuşak dokulardaki hastalıkları iyileştirmek, bunların oluşturduğu etkileri gidermek için uygulanır. Diş eti iltihaplarında erken aşamada daha kolay çalışmalarla tedavi sağlanmasına rağmen, ileri aşamalarda periodontal operasyon gerekli hale gelir. Diş etinin çekilmesi, iltihaplanması ve büyümesi halinde, dişle diş eti arasında çene kemiğinde erime olması durumunda meydana gelen cepleri ve kemik erimesini tedavi etmek için yapılan cerrahi işlemler periodontal operasyon olarak tanımlanır. Bu işlemler lokal anesteziyle uygulanır. Sadece diş etini etkileyen sorunlarda, büyüyen diş eti kesilerek ağızdan uzaklaştırılır. İlerlemesi durumunda diş eti kanamalarının diş kayıplarına kadar gideceği dikkate alınarak, zamanında uygun tedavinin uygulanması ve ağız bakımına özen gösterilmesi gerekir. Diş eti kanaması her zaman diş eti hastalığının varlığına işaret eder. Bu nedenle önemsenmesi gerekir."  

	 EMRAH VAROL  
	  
