
	Kongreye ABD’den Inderbir Gill ve Jihad Kaouk, Fransa’dan Richard Gaston, Almanya’dan Alexander Haese, Avusturya’dan Günter Janetschek, İsveç’ten Peter Wiklund, İtalya’dan Vito Pansadoro, Çin’den Xu Zang, Belçika’dan Renaud Bollens gibi isimlerin yanı sıra laparoskopi ve robotik ürolojik cerrahilerde önemli yere sahip birçok cerrah katıldı. Bu yıl 12.’si düzenlenen kongrede, ağırlıklı olarak ürolojik kanser (üroonkoloji) olgularındaki zorluklar, yenilikler ve teknolojik gelişmeler ele alındı. 

	 AMELİYATLARA MEMORIAL ATAŞEHİR HASTANESİ EV SAHİPLİĞİ YAPTI  

	Memorial Ataşehir Hastanesi’nin ev sahipliğinde 3 günde toplam 27 ameliyat gerçekleşti. Deneyimli cerrahlar, 3’ü eşzamanlı olan ameliyatları canlı olarak izledi ve ürolojideki zorlu vakaları interaktif katılım ile tartışma fırsatı elde etti. Kongrenin ilk gününde teknolojide son nokta olan Da Vinci robotuyla böbrek nakli gerçekleştirildi. 

	Kongreye ev sahipliği yapan Memorial Ataşehir Hastanesi Üroloji Bölümü’nden Prof. Dr. Tibet Erdoğru, ürolojik hastalıkların laparoskopik ve robotik tedavisi hakkında bilgi verdi. 

	 ‘’TÜRKİYE’DE İLK KEZ ROBOTİK BÖBREK NAKLİ AMELİYATI YAPILIYOR’’  

	Üroloji alanında dünyadaki en önemli kongrelerden bir tanesi olduğunun altını çizen Prof. Dr. Tibet Erdoğru, ‘’Dünya’nın en ünlü ve deneyimli cerrahları en zorlu vakaları 3 gün içerisinde gerçekleştirdi. Kongre’nin bu yıl İstanbul’da olması bizim için çok büyük bir onur. Memorial Ataşehir Hastanesi’nde 3 günde 27 zorlu vakanın operasyonunu gerçekleştireceğiz. Dünyanın en deneyimli cerrahları bu ameliyatları yapacak. Türkiye’de ilk kez robotik böbrek nakli ameliyatı yapılıyor, transplantasyon departmanımızın ve California Üniversitesinin ortak çalışmasıyla. Çok zor vakalarda çok çeşitli ameliyatlar yapılacak’’ dedi. 

	Böbrek naklinin zor bir operasyon olduğunu söyleyen Erdoğru, ’’Kalbe, ana damarlara doğru ilerleyen böbrek kanseri vakası bugün yapılacak, gerçekten açık cerrahisi bile çok komplike bir ameliyat, ikinci gün ışın tedavisi görmüş mesane kanseri bir hastada mesane kanseri ameliyatı robotik yapılacak kanserli mesane alındıktan sonra yapay idrar torbası yapılacak hastaya. Ben pelvik ağrı konusunda Plasental cerrahiyi dünyaya tanıtıyorum canlı olarak bu ameliyatı yapacağım. Cerrahi teknikten daha çok cerrahi teknikteki deneyim önemli. Bir cerrah açık cerrahiyi çok iyi deneyimle yapabilir, açık cerrahi ameliyatı uygun ve hastada tercih ediyorsa yapılabilir. Ama kötü deneyimli bir robotik cerrahi iyi deneyimli açık cerrahiden daha kötü sonuç verebiliyor, o nedenle teknolojiyi kullanan ama deneyimi olan merkezleri tercih etmek çok önemli’’ olduğunu belirtti. 

	 ‘’ROBOTİK CERRAHİ VE LAPAROSKOPİK CERRAHİNİN ZAMANIDIR’’  

	Laparoskopik cerrahinin 2004 yılında çok popüler olmaya başladığını söyleyen Prof. Dr. Tibet Erdoğru sözlerine şöyle devam etti: “Gelecek deniliyordu ve şuan geleceğin içerisindeyiz robotik cerrahi laparoskopik cerrahi artık zor vakalarda bile, iyi alt yapılı hastanelerde deneyimli cerrahlar tarafından kullanılarak çok başarılı bir şekilde yapılıyor. Artık gelecek değil zamanı yaşıyoruz, robotik cerrahi ve laparoskopik cerrahinin zamanıdır. Laparoskopik cerrahi ile cerrahi operasyon yapılan hasta konfor, az kanama, çok daha iyi fonksiyonel sonuçlar elde ediyor. Çok hızlı iyileşerek biz iki gün içerisinde hastayı, hastaneden çıkartıyoruz. Hasta bir hafta içerisinde normal yaşamına devam edebiliyor. Laparoskopik cerrahi yapmak çok zor. Laparoskopik cerrahi bu işin mutfağı gibi mutfağında öğrenip de robotik cerrahi yapmak daha mantıklı ve daha etkin bir tedavi sağlıyor. Laparoskopik cerrahi ve robotik cerrahi aynı tip cerrahiler. Bilimsel bir bilgisayar programıyla ve mekanik olarak sağladığı robot kollarla robotik cerrahi laparoskopideki teknik zorlukların üstesinden gelmeyi sağlıyor.’’ 

	 “DENEYİMLİ CERRAHLAR ÜROLOJİNİN ZORLU VAKALARINI TARTIŞTI”  

	Kongre kapsamında bir araya gelen ünlü cerrahlar, 3 gün boyunca Memorial Ataşehir Hastanesi’nde gerçekleştirilen ameliyatları canlı olarak izleyerek ürolojideki zorlu vakaları interaktif katılım ile tartışma fırsatı elde etti. İtalya’nın ünlü üroloji uzmanlarından Prof. Dr. Vito Pansadoro, “İlk olarak 2004 yılında başlayan bu kongre, sadece Avrupa değil Dünyanın her yerinden gelen cerrahlara bilgi paylaşımı imkanı sunuyor. Daha önce Roma, Çin, Fransa gibi ülkelerde yapılan kongre, bu yıl 12. kez Türkiye de gerçekleşiyor. Operasyonların canlı yayınla izlenebilmesi ve interaktif bir değerlendirme ortamı sunulması oldukça önemli” diye konuştu. 
	Uzun bir süredir kongre içinde yer almaktan mutluluk duyduğunu ifade eden Avrupa Üroloji Derneği Başkan Yardımcısı Prof. Dr. Walter Artibani, “Dünyada on binlerce kişi böbrek, idrar yolları, prostat gibi organlarla ilgili sağlık problemleri yaşıyor. Yeni tekniklerin paylaşılıyor olması bu problemleri yaşayan kişiler için umut olacak” diye belirtti. 

	Kongreye Avusturya’dan katılan Prof. Dr. Günter Janetschek, “Bu kongre her yıl farklı bir ülkede yeni konularla yeni teknikler sunularak gerçekleşiyor. Bu sene de yeni teknikleri ve gelişmeleri tüm cerrahlarla paylaştık. Artık giderek yaygınlaşan laparoskopik ve robotik cerrahi tedavi yöntemleri ile tedaviler daha kısa ve konforlu ve sonuçlar yaşam kaliteleri artırıyor” dedi.  
