
	 
	Gastroenteroloji Uzmanı Yrd. Doç. Dr. Süleyman Coşgun, özofagusu (yemek borusu) delik olan bir hastaya, Türkiye’de daha önce hiç denenmiş bir yöntem ile ilk defa ameliyatsız olarak, endoskopik yöntemle tedavisini gerçekleştirdi. 
	Dr. Coşgun, yaptığı açıklamada, "Özofagusun (yemek borusu) yaralanmalarının(delinmesi) tedavisi genellikle açık cerrahi ile olup hastanın genel anestezi alması ve toraksın açılarak yaralı bölgenin tamiri ile olmaktadır. Bazen de uygun vakalarda bu yaralanmalar ameliyatsız olarak stent denen yemek borusunun içini kaplayan boru yerleştirilmesiyle yapılmaktadır. 
	Bu hastamızda Kütahya ilimizde bir ilki gerçekleştirdik. Belki de Türkiye’de de bir ilk olabilir. Yaptığımız araştırmalara göre böyle bir vakaya rastlamadık.Yemek borusu delinmiş olan 70 yaşındaki erkek hastamızı ameliyatsız olarak endoskopik bir şekilde kıskaç yöntemi ile tedavi etmeyi başardık.Hasta göğüs boşluğu kesilerek açılmadan ağzından yemek borusuna gönderilen bir endoskop yardımıyla içeriden klip atılarak sağlığına kavuşmuş ve yemek yemeye başlamıştır" diye konuştu. 
	Kütahya Kamu Hastaneleri Birliği Genel Sekreteri Dr. İsmail Zehir, sağlıkta dönüşüm ile Kütahya’da çok büyük ilerlemeler kat edildiğini belirtti. Zehir, "Öncelikle hastamıza geçmiş olsun diler, hocamızı ve ekip arkadaşlarını tebrik ederim. Sağlık konusu Ülkemizde ve İlimizde her geçen gün kendini yenilemekte ve geliştirmektedir. Yapılan yatırımlar ve düzenlemeler ile Türkiye’yi sağlık hizmetlerinde Dünya’da söz sahibi haline getirmiştir. Şehrimize kazandırılan hizmet ve yatırımlarda da emeği olan herkese ve sağlık hizmetlerinin sunumunda görev alan değerli sağlık çalışanlarımıza teşekkür ediyorum" şeklinde konuştu. 
	Delik yemek borusu ameliyatsız olarak kapatılan İ.Y. de, "Devletimizden ve doktorumdan Allah Razı olsun, ameliyatı vücudum kaldıramayabilirdi, bu işlemim uyutularak yapılsaydı, belki de uyanamazdım. Beni hiç zorlamadan, uyutmadan tedavimi gerçekleştirdi. Şimdi rahat rahat yemeğimi yiyebiliyorum. Bizim yapabileceğimiz bir dua var, Allah sağlık çalışanlarımızı başımızdan eksik etmesin. Daha daha yüksek mertebelere ulaştırsın İnşallah" ifadelerini kullandı.   
