
	Ramazan ayının gelişiyle hekimlere sık yöneltilen sorulardan biri de hassas bir süreç olan tüp bebek tedavisinin bu dönem sürdürülüp sürdürülemeyeceği oluyor. Medicana International Ankara Hastanesi Kadın Hastalıkları, Doğum ve Tüp Bebek Uzmanı Op. Dr. Osman Denizhan Özgün, Ramazan'da tüp bebek tedavisi yapılabileceğini, oruç tutmanın bu tedaviye engel olmadığını kaydetti. 

	Konuyla ilgili açıklama yapan Dr. Özgün, tüp bebek tedavisinin yaklaşık 15-20 gün sürdüğünü belirterek şunları ifade etti: 

	"Embriyo transferi sürecinde hasta, iğne ve ilaç kullandığı; ultrasona girdiği için oruç tutamayacağını düşünür ve Ramazan ayında tüp bebek tedavisini erteler. Bu sürede hasta, hem tüp bebek tedavisi yaptırıp hem de oruç tutuyorsa iğneleri, ilaçları ve ultrason takiplerini iftardan sonra yapması önerilir. Ancak hasta, yumurtalarının toplanacağı gün, anestezi alacağı için oruç tutamayacağı kendisine önceden doktoru tarafından bildirilir." 
	Op. Dr. Osman Denizhan Özgün, Ramazan ayının, bebek sahibi olmak isteyen çiftlerin de sigara, alkol gibi olumsuz alışkanlıklardan kurtulması için bir fırsat olabileceğine de işaret etti. Özgün, açıklamalarına şöyle devam etti: 

	"Ramazanda bir gün içinde en az iki öğün yemek yenildiğinden, dengeli beslenilirse vücudun ihtiyacı olan kalori, protein ve vitamin miktarı da yeterince karşılanmaktadır. Bundan dolayı erkekte sperm, kadında yumurta kalitesi azalacak diye endişelenmeye gerek yoktur. Ramazan ayında oruç tutmak yumurta ve sperm kalitesini düşürmez. Bu nedenle, Ramazan'da tüp bebek tedavisi yapılabilir, oruç tutmak engel değildir." 
