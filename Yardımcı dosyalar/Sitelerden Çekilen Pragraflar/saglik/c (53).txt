

  
    
      
       
     
	İstanbul Halk Sağlığı Müdürlüğü ekipleri, kentte plaj  alanı olarak belirlenen 83 noktada, 15 Mayıs'tan itibaren denetimlere başladı. Ekiplerin 15 günde bir yaptığı son analize göre, İstanbul belirlenen 83 yüzme  alanın tamamının vatandaşların kullanımına uygun olduğu belirlendi.  
	 
	 İstanbul Halk Sağlığı Müdürlüğü  Çevre Sağlığı Şube Müdürü Hüseyin Özyurt,  yüzme alanları yla ilgili denetimlerin 15 Eylül'e kadar devam edeceğini, çalışmaların İstanbul Halk Sağlığı Müdürlüğü koordinatörlüğünde Çevre ve Şehircilik İl Müdürlüğü, Gıda, Tarım  ve Hayvancılık  İl Müdürlüğü, İstanbul Büyükşehir  Belediyesi Başkanlığı Deniz Hizmetleri Müdürlüğü ve Toplum Sağlığı Merkezleri'nin katılımıyla yürütüldüğünü ifade etti. 
	 
	Alınan örnekler üzerinde mikrobiyolojik analizler yapıldığını, bunun sonucuna göre yüzme alanlarının değerlendirildiğini dile getiren Özyurt, "Bu çalışmalar Türkiye  Halk Sağlığı Kurumu Başkanlığı'nın internet  sitesinde, plajların arka plan bilgileriyle birlikte halkımızın dikkatine sunulmaktadır" dedi. 
	 
	 "HAVUZ SULARI MUTLAKA DEZENFEKTE EDİLMELİ"  
	 
	İstanbul'da 311 havuz bulunduğunu belirten Özyurt, şöyle devam etti: "Bunun 150'si kapalı diğerleri açık. Havuzları iki şekilde değerlendiriyoruz. Birincisi havuzun taşıması gereken asgari şartlar diyebiliriz. Asgari şartlar arasında yönetmeliğin belirlediği kriterler var. Örnek verecek olursak suya baktığınızda berrak olmalı. Suda belli bir oranda klor olma zorunluluğu var. Havuz suyu mutlaka dezenfekte edilmeli. Bunun bir sistem dahilinde olma zorunluluğu var. Bu dezenfektanların da mutlak suretle Sağlık  Bakanlığı'ndan onaylı olma zorunluluğu var. Duş ve tuvalet olma zorunluluğu var." 
	 
	 "AÇIK YARASI OLANLAR HAVUZA GİRMEMELİ"  
	 
	Özyurt, vücudunda açık yara olanların havuza girmemesi gerektiğini vurgulayarak, "Ateşli hastalık, ishal  gibi sorunları olanlar havuza girmemeli. Havuza girmeden önce mutlak suretle duş alınmalı. Vatandaşlarımız ayaklarını da mutlak suretle dezenfektan havuzundan geçirmek zorunda" dedi.  
	 
	Havuzlarda kriterlere uyulmadığında bulaşıcı hastalıkların ortaya çıkabileceğini vurgulayan Hüseyin Özyurt, göz hastalıkları, enfeksiyon , mikrobiyal hastalıklarla karşı karşıya kalınabileceği uyarısını yaptı. 

	 AA 
	  
  
 
