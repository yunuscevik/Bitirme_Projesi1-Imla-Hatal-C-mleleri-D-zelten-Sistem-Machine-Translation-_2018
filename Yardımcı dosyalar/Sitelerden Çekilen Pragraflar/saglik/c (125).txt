
	Türkiye genelinde 13 şubesi bulunan Kekemelodi firmasının Edirne temsilciliğini yapan Uzman Dil ve Konuşma Terapisti Gizem Acar, 6 ila 60 yaş arasında bulunan vatandaşların başta kekemelik olmak üzere artikülasyon, hızlı konuşma bozukluğu gibi rahatsızlıklarını nefes egzersizleri, dil ve çene egzersizleri gibi çalışmalarla giderebileceklerini belirtti. 

	 "KEKEMELİK BİR HASTALIK DEĞİLDİR"  

	6 ila 60 yaş arasında konuşma bozukluğu yaşayan tüm vatandaşlara danışmanlık yaptığını dile getiren Acar, "Kekemelik bir hastalık değildir. Kekemelik bir problemdir. İlaç veya aşı tedavisi yoktur. Kekemelik sadece eğitmenler eşliğinde, belirli çalışmalarla düzeltilebilir" dedi. 

	 "NEFES, DİL VE ÇENE EGZERSİZLERİ YAPIYORUZ"  

	Acar, kekemelikle mücadele kapsamında yaptıkları çalışmaları anlatarak, şunları kaydetti: 
	"Çalışmalarımız kapsamında, nefes egzersizlerimiz var, dil ve çene egzersizlerimiz var. Hipnotik sistem dediğimiz bir sistemi kullanıyoruz. Kelime başındaki sesli harflerdeki takılmaları düzeltmek için hipnotik sistem dediğimiz bir sistemi kullanıyoruz ve tane tane konuşmalar gerçekleştiriyoruz." 

	 KEKEMELER NASIL ŞARKI SÖYLEYEBİLİYOR?  

	Kekeme olup da Kur-an’ı Kerim okurken ya da şarkı söylerken zorlanmayan bireylerin durumlarını açıklayan Acar, "Bizim konuşurken bir ritim bir ahengimiz var. Hepimiz konuşurken bir melodiyle konuşuyoruz aslında. Kur-an’ı Kerim okurken, şarkı söylerken, rap yaparken, çok hızlı müziklerde özellikle takılmalar görmüyoruz. Bu durumda bize konuşma esnasında bir ritmin bir melodinin varlığını gösteriyor" ifadelerini kullandı. 

	 "HIZLI KONUŞMA BOZUKLUĞU, IQ SEVİYESİ YÜKSEK ÇOCUKLARDA GÖRÜLÜYOR"  

	Acar, kekemeliğin dışında çeşitli konuşma bozukluklarının da altını çizerek, "Kekemeliğin dışında artikülasyon dediğimiz bir rahatsızlık var. Harflerin yanlış telaffuzu örneğin, ‘kazan’ diyecekken ‘tazan’ diyen çocuk gibi. Bu rahatsızlığı da dil tembelliğine bağlıyoruz. Hızlı konuşma dediğimiz bir problem de var buna ‘takifemi’ adını veriyoruz. Hızlı konuşma bozukluğu, genellikle IQ seviyesi yüksek çocuklarda görülen bir konuşma bozukluğudur. Çocuklar genel aktarımlarında güçlük yaşarlar. Normal bir bireyden çok daha fazla düşünüp, aktarım noktasında da kelimeleri birbirine karıştırabilirler" diye konuştu. 
	Kekemeliği, konuşmanın doğal biçiminin herhangi bir şekilde bozulması olarak adlandıran Uzman Dil ve Konuşma Terapisti Gizem Acar, "Konuşma esnasında doğru nefes almak çok önemli. Bizler, diyafram nefesleriyle çalışmalar yapıyoruz. Ayrıca çalışmalarımız arasında hipnotik sistem dediğimiz bir melodili sistem kullanıyoruz" dedi.  

	 KORAY USTABAŞI 
	EDİRNE  
