
	Çocuklarda doğar doğmaz fark edilen ya da zamanla gelişen basış bozuklukları aileleri endişelendiriyor. Günümüzde bir çok hastalık cerrahi müdahaleye gerek kalmadan tedaviyle düzelebiliyor. Çocuklarda en sık görülen basış bozuklukları hakkında bilgi veren Prof. Dr. Tolga Aydoğ, "Düztabanlık ve yüksek tabanlılık çocuklarda en sık görülen basış bozuklukları arasında yer alıyor. Düztabanlık, çocuğun ayağına yandan bakıldığında, ayağın ortasındaki bölgenin olması gerekenden daha fazla yere değmesi olarak tanımlanıyor. Özellikle kilolu çocuklarda bunu ilk bakışta anlamak zor. Yüksek tabanlılık ise ayak çukurunun normalden daha yüksek olmasını ifade ediyor. Düztaban olan çocukların topukları dışa, yüksek taban olanların ise içe doğru dönük oluyor. Her ikisi de genetik problemler ama yüksek tabanlılık bazı nörolojik hastalıklara eşlik edebiliyor" açıklamalarında bulundu. 

	 NE ZAMAN TEDAVİ EDİLMELİ?  
	Bu çocukların büyük bölümünde tedaviye gerek olmadığını belirten Aydoğ, "Çocuğun ayak başparmağı geriye doğru çekildiğinde kavisin artması bu sorunun sadece yumuşak dokulardan kaynaklandığını, kemik sorununun olmadığını gösteriyor. Her basış sorunu mutlaka tedaviyi ve ya tabanlık kullanmayı gerektirmiyor. Kullanılan tabanlıklar basış sorununu basış sorununu kalıcı olarak düzeltmiyor sadece eğer varsa ağrıyı gideriyor. Basıştan kaynaklanan ağrılarda tabanlık kullanmaktan daha çok egzersiz yapmaya teşvik etmek gerekiyor" dedi. 

	 SAĞLIKLI TABANLAR İÇİN  
	Çocukların sağlıklı ayaklara sahip olması için dikkat edilmesi gereken hususların başında ayakkabı giydirmekte aceleci olmamak geliyor. İlk yaşta ayakkabı giydirmemek, iki yaşına kadar esnek tabanlı ayakkabılar kullanmak, daha sağlıklı diye düşünerek rahat olmayan ayakkabılar giydirmemek ise diğer dikkat edilmesi gereken hususlar.  

	 ENVER FATİH TIKIR  
	  
