
	Türkiye’de doğal alanlarda yetişen zehirli mantarların olduğunun belirten Halk Sağlığı Müdürü Dr.Mustafa Kasapoğlu, “Doğal ortamlarda yetişen ve yapısında zehirli madde bulunan şapkalı mantarların taze, kurutulmuş veya konserve olarak çiğ veya pişirilerek yenmesi sonucunda gelişen ve ölümle de sonuçlanabilen ciddi bir zehirlenmedir. Mantar zehirlenmeleri, özellikle yağışların bol olduğu dönemlerde görülmektedir. Ülkemizde doğal alanlarda yetişen zehirli mantarlar bulunmaktadır. Zehirli olan ve olmayan mantarlar arasındaki dış görünüş farkları ayırt edici bir özellik değildir. Bu nedenle bilinçsiz tüketilen mantarların, zehirlenmeye hatta ölüme neden olabileceğini unutmamak gerekir” dedi. 
	Zehirlenme belirtilerinin mantarda bulunan zehrin özelliğine göre değiştiğini ifade eden Kasapoğlu, “Belirtiler, bazı mantar türlerinin yenmesini takiben 2 saat sonra, bazı mantar türlerinin yenmesinden 6 saat sonra ortaya çıkabilir. Mantarın yenmesini takiben 2 saat gibi kısa bir sürede zehirlenme belirtilerine sebep olan mantarların yenmesi durumunda sersemlik, uykuya meyil, tansiyon düşüklüğü, bulanık görme, yüz ve boyunda kızarma, nabızda artış, ağızda metal tadı, bulantı ve kusma ile terleme görülebilir. Mantarda bulunan zehirli maddenin özelliğine göre, yendikten 6 saat sonra gelişebilen zehirlenmelerde ise bulantı, kusma, ishal, ateş, nabız artışı, karın ağrısı, ilerleyen dönemlerde karaciğer ve böbrek bozuklukları ile bu organların bozukluklarına bağlı belirtiler ortaya çıkabilir ve sonuçta koma ve ölümle sonuçlanabilir. Mantar yiyen bir kişide bu belirtilerden bir veya bir kaçının görülmesi durumunda mutlaka zaman kaybetmeden en yakın sağlık kuruluşuna başvurmak gerekmektedir. Mantar zehirlenmelerinin tedavisi genel olarak meydana gelen zehirlenme bulgularına yöneliktir. Kesin bir tedavisi yoktur. Tüm tedavilere rağmen bazen ölümle sonuçlanabilen vakalar olabilmektedir. Sonuç olarak, mantar zehirlenmeleri çok basit bir şekilde önlenebilecek bir zehirlenme tipi olup zehirlenmenin engellenmesindeki tek çare doğal alanlarda yetişen mantarların kesinlikle yenmemesidir” diye konuştu.  

	 GÖKHAN İÇKİLLİ 
	SAMSUN  
