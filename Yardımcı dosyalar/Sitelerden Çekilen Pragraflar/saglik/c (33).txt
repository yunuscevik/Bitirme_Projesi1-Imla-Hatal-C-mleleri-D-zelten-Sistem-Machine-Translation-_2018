

  
    
      
       
     
	Yaz mevsiminin gelmesiyle birlikte havuz ve deniz sezonu da açıldı. Uzmanlar, vatandaşları “yüzücü kulağı" olarak adlandırılan dış kulak yolu iltihabı hastalığına karşı uyararak, bu mevsimde kulak ağrısı şikayetlerinde artış olacağını söyledi.  

	Kulak Burun Boğaz (KBB) ve Baş-Boyun Cerrahisi Uzmanı Op. Dr. Mustafa Üzeyir "Özellikle ‘yüzücü kulağı' dememizin nedeni bu kişiler daha çok suda kaldığı için onlarda hassasiyet oluşabiliyor. Sık sık havuza, denize girenlerde özellikle yaz süresince devam eden çok sık karşılaşılan durumlardır. Havuza sık girenlerde veya özellikle yüzücülerde çok sık rastladığımız olan bir dış kulak yolu hastalığıdır ama gitgide  son yıllarda sitelerde, toplu yaşanan evlerde havuzlarda yaygınlaştığı için bundan dolayı da günlük havuzlarda çocuklarda dış kulak yolu hassasiyeti oluşuyor. Havuzun kirliliği veya temizliğiyle alakası yok. Haliyle bu hassasiyet dış kulak yolu enfeksiyonları gibi bir takım  sıkıntıları beraberinde getiriyor" dedi. 

	 İHMAL ETMEYİN 
	  

	Dış kulak yolu iltihabına yakalananların bir an önce bir uzman hekime görünmesi gerektiğini aksi halde gitgide kişinin canını yakacak düzeye gelebileceği uyarısını yapan Dr. Üzeyir "Bir tür alerjisi veya egzaması, bir tür kulak kiri olan veya dış kulak yolu anatomik olarak dar olan kişilerde özellikle su dışarı doğru atılamadığı için su dış kulak yoluna hapsoluyor ve orada kalıyor. Böylece reaksiyon başlatıyor. Dış kulak yolunda su hapsolduğu zaman burada kalır ve önce bir kaşıntı sonra gitgide o kaşıntının sonucunda bakteriler ve mantarlar devreye girdiğinde orada ciddi bir dış kulak yolu enfeksiyonu oluşur. Dış kulak yolu tamamen tıkanır. Şiddetli ağrı  yapar. Mutlaka KBB doktoruna görünmesi gerekir aksi takdirde oradaki sıkıntılar gitgide kişinin canını yakacaktır çünkü bir veya iki gün sonra o dış kulak yolu tamamen tıkanıyor" diye konuştu. 

	 KULAK BAKIMI YAPTIRIN 
	  

	Özellikle kulak sıkıntıları olan kişilerin mutlaka yaz sezonu başlamadan bir kulak bakımı yaptırmaları gerektiğini belirten Üzeyir "Dış kulak yolu dar, kir, egzaması veya bir takım hassasiyeti olan kişilerde havuz temizde olsa bu riskler var. Özellikle havuzda karşılaşıyoruz. Havuzun kimyasalı bunlarda tahrişi artırabiliyor. Haliyle böyle durumlarda bakımdan sonra yazı daha sağlıklı daha iyi geçirme olanağı var. Havuzun kirliliği veya temizliğiyle alakası yok. Havuzun kirliliği tabii ki etken olabilir . Dış kulak yolu anatomik olarak dar olanlar var. Mutlaka yaz öncesi bakım  yaptırmasında fayda var. Sezon öncesi sıkıntısı olanların kulak bakımı yaptırmalarını istiyoruz. Bir takım koruyucu önlemler öneriyoruz. Basit koruyucu damlalar, beyaz sirke mesela" şeklinde konuştu. 

	 İHA  
  
 
