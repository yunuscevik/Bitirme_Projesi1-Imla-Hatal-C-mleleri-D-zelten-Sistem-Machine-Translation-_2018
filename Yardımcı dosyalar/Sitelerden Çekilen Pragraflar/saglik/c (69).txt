

  
    
      
       
     
	Solunum yolu enfeksiyonları, diş ve dişeti rahatsızlıkları, mide problemleri, böbrek  ve karaciğer  yetmezliği gibi ciddi hastalıkların ağız kokusuna neden olabileceğini belirten   Yrd. Doç. Dr. Mustafa Gündoğar  "Ağız kokusu sorunu ramazan  ayında açlık  ve susuzluğa bağlı olarak ortaya çıkan sıkıntılardan biri’’ dedi.  Ancak ağız ve nefes kokusunu önlemek elinizde. 

	 İFTAR İLE SAHUR ARASI BUNLARA DİKKAT! 
	  

	Oruçlu olduğumuz gün içinde yeme içme fonksiyonlarımız azaldığından, tükürük bezlerinin ürettiği salgı ve tükürüğün yıkama kapasitesi azalır. Bu da bakterilerin üremesi ve diş çürüğünün oluşması için uygun ortam hazırlar. Ramazan ayında diğer aylara oranla tatlı çeşitleri  daha çok tüketildiği, akşam saatlerinde daha çok atıştırıldığı, kahve, çay  gibi içecekler daha çok tüketildiği için bakterilerin artması ve dolayısıyla çürüklerin oluşması hızlanır. 

	 İFTAR VE SAHURDAN SONRA DİŞLERİNİZİ FIRÇALAYIN 
	  

	Ramazanda dişler fırçalanmadığında sahurdan iftara kadar geçen sürede bakteriler ağızda kolayca üreme imkânı bulur. Bu durum ağızda kötü koku ve diş çürümelerine yol  açar. İftar ve sahurdan sonra fırçalanmayan dişlerde oluşan bakteriler, ağızda asitlenmeye ve diş çürümelerine sebep olur. Bu durum enfeksiyon  yoluyla birçok hastalığa da davetiye çıkarabilir. Diş çürüklerinden ve ağız kokusundan korunmak için iftar ve sahurdan sonra dişlerimizi özenle fırçalamalıyız.   

	 TUZLU SUYLA GARGARA YAPIN 
	  

	Dişler fırçalanırken dil yüzeyi ve diş eti bölgelerinin de fırça yardımıyla iyice temizlenmesi gerekir. Oruç  tutanların ayrıca ağız antiseptiği kullanmaları da tavsiye edilir. Böyle bir imkân yoksa tuzlu su ile de gargara yapılabilir. İyi bir ağız bakımı için ayrıca diş ipi kullanılmalı, bütün görünen görünmeyen iç ve dış yüzeyler ile dil üstü mutlaka en az 2 dakika fırçalanmalı ve temizlenmeli.  

	 ASİTTEN VE KARBONHİDRATTAN UZAK DURUN 
	  

	Diş çürüklerinden korunmak ve ağız kokusu sorunu yaşamamak için ramaza'da da asitli yiyeceklerden uzak durulmasında fayda var. Sahurda karbonhidratlı yiyecekler daha az tüketilmeli, peynir ve süt gibi kalsiyumlu yiyecekler ile meyve  sebze ağırlıklı beslenmeye özen gösterilmeli.  
	  
  
 
