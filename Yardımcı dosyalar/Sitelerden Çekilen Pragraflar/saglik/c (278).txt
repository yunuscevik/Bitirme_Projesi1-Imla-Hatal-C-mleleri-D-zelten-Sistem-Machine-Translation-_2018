  RADİKAL -  Pepsi, Amerika'da düşen satışlarını toplamak için aspartamı kullanmama kararı aldı. BBC Türkçe'nin haberine göre Pepsi, yapay tatlandırıcı aspartamı bundan böyle 
                ABD 
               pazarındaki diyet ürünlerinde kullanmayacak. Şirket, ABD pazarında tüketicilerden gelen yoğun talepleri dikkate aldığını açıkladı. Aspartamsız diet içecekler Ağustos ayından itibaren ABD'de piyasaya sürülecek. ABD'deki Diet Pepsi satışları 2014'te yüzde 5 oranında düşmüştü. Pepsi Yönetim Kurulu Başkan Yardımcısı Seth Kaufman, "Tüketicilerin diyet meşrubatlardan kaçınmasının ana nedeni aspartam" dedi. 
 ASPARTAMIN YERİNE NE GELİYOR?  
Kaufman, aspartam yerine sukraloz ve akesulfam adı verilen tatlandırıcıların karışımının kullanılacağını ifade etti. Sukraloz sofra şekerinden 600 kat daha tatlı, kalorisiz bir tatlandırıcı. Sofra şekerinin moleküllerindeki üç hidrojen-oksijen grubunun, üç klor atomuyla değiştirilmesi sonucu elde ediliyor. Akesulfam da yapay tatlandırıcı sınıfında bulunan bir madde. Gıda güvenliği alanındaki yayınlarıyla bilinen ABD'li sivil toplum örgütü Kamu Yararı İçin Bilim merkezi, akesulfamı aspartamla birlikte "en kötü 10 tatlandırıcı" listesinde tutuyor ve akesulfamı "Kanser riskini artıran bir madde" olarak tanımlıyor. Pepsi, ABD dışında ise aspartam kullanımını sürdürecek. Pepsi İngiltere sözcüsü, "Diet Pepsi eskisi gibi seviliyor. Uluslararası düzenleyiciler tarafından onaylanmış tatlandırıcıları kullanmaya devam edeceğiz" dedi. 
 COCA COLA SAPARTAMLA DEVAM EDECEK  
Pepsi'nin aspartam kullanımını bırakma kararı, Coca Cola'nın CEO'su Muhtar Kent canlı yayındayken geldi. ABD'li 
                    ekonomi 
                   kanalı CNBC'nin yayınında gelişmeyi değerlendiren Kent, "Burada aspartamı savunacak değilim" dese de bu maddenin 
                Avrupa 
               Gıda Güvenliği otoritelerince onaylandığını ifade etti. Kent, aspartamın 
                    dünya 
                   standartlarında kabul görmüş ve "güvenli" olarak nitelenen bir madde olduğunu savundu. 
 ASPARTAMLA İLGİLİ İDDİALAR  
Aspartam uluslararası gıda denetimi otoriteleri tarafından güvenli bir madde olarak niteleniyor. Avrupa ve ABD'de gıda denetimi uzmanları aspartamın sağlığa zararlı olmadığını iddia ediyor. Ancak madde üzerinde yapılan deneyler sonrası yazılan raporlarda aspartamı farelerde kanser riskini artırdığı belirtildi. Tüketiciler kanser yaptığı iddiaları nedeniyle diyet meşrubatlardan kaçınmaya başladığı belirtiliyor. 
  
  
  
  
  
   