
	Ramazan ayında özellikle susamamak için neler yapılması gerektiğini anlatan Estetik International Sağlık Grubu diyetisyenlerinden Hale Taşgın, “Bu sene Ramazan, en uzun günlerin yaşandığı ve üstelik mevsimsel olarak sıcak günlere denk geldi. Susuzluk hissine karşı en mühim konu, bedenin saatlerce susuz kalacağını hesaba katarak, iftarla sahur arasında suya doymasını ve ayrıca bir sonraki gün için de yeteri kadar su depolamasını sağlamaktır. İçme suyu, bu depolamayı sağlayacak en önemli içeceklerden birisidir. İçtiğiniz suya dikkat edin, temiz, cam şişe ve güvenilir olanları tercih edin. Ayrıca suyunuza limon, taze nane yapraklarıyla sağlıklı öğeler ekleyebilirsiniz. Suyun yerine konulabilecek alternatif bir içecek yok. Özellikle mineral içeren doğal meyve suları ve hatta şeker ilaveli meyve sularından Ramazan ayı boyunca uzak durmanızı tavsiye ediyorum zira bunların içine katılan renklendiriciler, yoğun şeker ve suni maddeler, çok çabuk susamanıza ve uzun süre aç kalan bedende alerjiye sebebiyet verebiliyorlar” dedi. 

	 SAHURDA SALATALIK TÜKETİN  
	“Salatalık mevsim itibariyle en fazla bulunan sebze, üstelik oruç tutanların da yardımına koşuyor. İçeriği \%95 oranında su. Sahurda tüketeceğiniz salatalık, hem cildinizi nemli tutar, hem de ertesi gün susamadan oruç tutmanıza olanak sağlar. Ayrıca sahurda taze meyve ve sebzeleri tercih etmelisiniz. Lif oranı yüksek olan armut, enginar, hindistan cevizi, taze fasulye ayrıca tok durmanızı da sağlayacaktır“ diyen Taşgın, sahurun özellikle atlanmaması gerektiğinin, susuzlukla mücadele için en önemli oruç öğünü olduğunun altını çizdi. 

	 ORUÇTA BUNLARDAN UZAK DURUN  
	Tuzlu besinlerin hepsinin, ertesi gün bedeni susuz bırakacağını ifade eden diyetisyen Hale Taşgın “ Sadece masadaki tuz değil, fark etmeden tüketilen, turşu, hazır yemekler, konserveler yoğun miktarda tuz içerir. Hatta salatalarınıza bile tuz eklememenizi, bol limon ve ya ağız tadınıza uygun sebze suları eklemenizi öneririm. Yemeklere eşlik eden baharat ve çeşniler de yine aynı şekilde bedende su açığına sebep olurlar. Yutak ağzının ve midenin kurumasına neden olduklarından, ertesi gün sizi zorlayacak gıdalardandır. Oruçta uzak durulması gereken ve en fazla sorulan içecekler ise, çay ve kahveler. Bu içecekler böbrekleri uyarır ve son derece hızlı bir şekilde böbreklerin aktivitesini artırırlar. Depolanan suyun atılması demek, bedenin susuz kalması demektir. Bu sebeple Ramazan boyunca sadece su içilmesini öneriyorum. Soda ise, yine bir başka tuzak içecek. Sodaların içinde karbon var, bu da suyun dışarı atılmasını sağlıyor. İftarda 1 tane içilebilir ama sahurda içilmesini önermiyoruz. Tüm bu saydıklarıma ek olarak, mutlaka güneşten korunmak gerekiyor. Sık duş almak, sentetik kıyafetlerden uzak durmak, gün içinde yapılan aktiviteleri doğru şekilde planlamak da yine susamamanıza fayda sağlayacaktır” açıklamasında bulundu. 
	  
