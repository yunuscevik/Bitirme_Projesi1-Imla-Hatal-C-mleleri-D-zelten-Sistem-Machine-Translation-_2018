
	Kahramanmaraş'ın Elbistan ilçesinde yaşayan 5 çocuk annesi Sebahat Yüce (53), 6 yıl önce ağız kuruluğu şikayetiyle gittiği sağlık kurumunda yapılan tahliller sonucu, şeker hastalığına bağlı olarak böbreğinin iflas ettiğini öğrendi. Büyük şaşkınlık yaşadığını belirten Sebahat Yüce, “6 yıl ilaç tedavisi gördüm. Son aşamaya gelince doktorum ‘artık ya nakil olacaksın ya da diyalize gireceksin’ dediğinde durumun ciddiyetini daha iyi anladım” diye konuştu. 

	Çocuklarının böbrek bağışında bulunmak istediğini anlatan Yüce, “Ama anne yüreğim elvermedi. Eşim ‘Doku uyumu olursa böbreğimi veririm’ dedi. Çevremizdekilerin de yönlendirmesi ile Özel Sani Konukoğlu Hastanesi’ni tercih ederek, organ nakli için başvurduk. Tetkikler sonucunda, doku uyumu olunca nakil yapıldı” ifadelerini kullandı. 

	“Şu anda eşim de, ben de gayet sağlıklıyız. Eşimden de Allah razı olsun. Onun sayesinde sağlığıma kavuştum” diyen Sebahat Yüce, sözlerini şöyle tamamladı: 
	“İyi ki Özel Sani Konukoğlu Hastanesi’ni tercih etmişiz, aldığımız bütün hizmetlerden çok memnun kaldık. Hastane çalışanlarından, hemşirelerden ve özellikle doktorumuz Doç. Dr. Fatih Yüzbaşıoğlu’ndan Allah razı olsun. Ayrıca herkesin organ bağışında bulunmasını öneriyorum.” 

	 “EŞİM BENİM İÇİN DEĞERLİ”  
	Şehirler arası otobüs şoförlüğü yapan Yusuf Yüce (57) ise eşinin böbrek hastası olduğunu öğrendiğinde çok üzüldüğünü, sağlık durumunun kötüye gitmesi üzerine böbreğini vermek istediğini söyledi. 
	Başarılı operasyonla böbrek naklinin gerçekleştirildiğini anlatan Yüce, “Eşim benim için değerli. Başka ne yapabilirdim ki” diyerek, eşine olan sevgisine vurgu yaptı. Bütün organlarını bağışlayacağını açıklayan Yusuf Yüce, herkesi organ bağışı konusunda daha duyarlı davranmaya ve bağışta bulunmaya çağırdı. 

	Özel Sani Konukoğlu Hastanesi Organ Nakli Merkezi Sorumlusu Doç. Dr. Fatih Yüzbaşıoğlu da eşler arasındaki dayanışmanın herkese örnek olması gerektiğine dikkati çekti. Doç. Dr. Yüzbaşıoğlu, “Bir ömrü paylaşmak üzere bir araya gelen insanlar hastalıkta, sağlıkta diyerek iyi ve kötü günlerinde birbirlerine destek oluyor. Özel Sani Konukoğlu Hastanesi olarak eşlerin bu dayanışmasına tıbbi katkı sağladık” diyerek, mutluluğunu dile getirdi. 
