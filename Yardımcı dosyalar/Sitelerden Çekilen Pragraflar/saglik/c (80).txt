

  
    
      
       
     
	Doğum tarihi ile hastalıklara yakalanma riski arasında bağlantı olup olmadığına kafa yoran bilim  insanları Columbia Üniversitesi 'nden. Araştırmacılar, 1985-2013'te New York ’taki Presbyterian Hastanesi'nde tedavi gören yaklaşık 1,7 milyon kişinin sağlık  verileri ile doğum tarihini algoritma yöntemi kullanarak karşılaştırdı. 
	 
	Yüksek tansiyondan astıma kadar 55'ten fazla hastalığın doğum tarihiyle ilişkisini inceleyen bilimciler, mayısta doğanlarda kronik hastalıklara yakalanma riskinin ekim ve kasımda doğanlardan daha az olduğunu saptadı. 
	 
	Bilim insanları, mart ve nisanda doğanlarda kalp -damar hastalıkları, ekim ve kasımda doğanlarda ise solunumun yanı sıra, cinsel ve nörolojik hastalıklara yakalanma olasılığının daha fazla olduğunu belirledi. 
	 
	Ayrıca, astım  rahatsızlıklarının temmuz ve ekimde doğan çocuklarda daha sık görüldüğü, kasımda doğanlarda da dikkat eksikliği sendromuna yakalanma riskinin daha yüksek olduğu tespit edildi. 
	 
	 BU ARAŞTIRMANIN VERİLERİ NE İŞE YARAYACAK? 
	  
	Araştırmayı yürüten ekibin başındaki Mary Regina Boland, doğum tarihi ve riskler arasındaki bağlantının çevresel etkenler ve hastalıkların biyolojik mekanizması arasındaki ilişkiyi ortaya koyduğunu söyledi. 
	 
	Boland, araştırmanın ayrıca ritm bozukluğu, mitral kapak bozukluğu, konjestif kalp yetmezliği gibi bazı kalp-damar hastalıkları ile doğum tarihi arasındaki bağlantıyı göstermesi bakımından önem taşıdığına dikkat çekti. 
	 
	Boland, bu yeni yöntemle önemli klinik sorunların çözülmesinde doktorlara yardım etmeyi ve yeni tedavi yöntemlerine ışık tutmayı hedeflediklerini vurguladı. 
	  
	"UMUTSUZLUĞA KAPILMAYIN"  
	 
	Araştırmaya imza atanlardan Nicholas Tatonetti de bu verilerin bilim insanlarına yeni risk faktörlerinin belirlenmesinde yardımcı olabileceğini ifade etti. 
	 
	Tatanetti, kişilerin umutsuzluğa kapılmaması gerektiğini, hastalıklar ve doğum tarihi arasında bağlantı bulunsa da beslenme  biçimi ve spor  alışkanlığı gibi birçok etken göz önüne alındığında bu ilişkinin nispeten az olduğunu belirtti. 
	 
	Araştırmanın sonuçları "Journal of American Medical İnformatics Association" dergisinde yayımlandı. 
	  
  
 
