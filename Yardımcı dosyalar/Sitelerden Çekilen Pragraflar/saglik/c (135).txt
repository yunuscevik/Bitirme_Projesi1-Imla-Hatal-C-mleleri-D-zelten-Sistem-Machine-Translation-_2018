
	Kadın Hastalıkları ve Doğum Uzmanı Op. Dr. Deniz Güleryüz Çakmak, gebelikte oruç tutma ve beslenmeyle ilgili önemli bilgiler verdi. Op. Dr. Çakmak, “Anne ve bebek sağlıklı bir gelişim süreci izliyorsa, günlük alınması gereken besin ögeleri sahur ve iftar vaktine bölünerek tüketildiği sürece, orucun gebeliğe olumsuz etkileri en aza inecektir. Gebeliğin ilk 3 ayında ve son ayında oruç tutmak önerilmemektedir. Annenin şeker, tansiyon gibi herhangi bir sistemik hastalığı mevcutsa, ayrıca bebeğin gelişiminde olumsuz giden durumlar mevcutsa oruç tutulmamalıdır” dedi 

	 GEBELİKTE BESLENME  
	"Hamile olduğunu yeni öğrenen kadınların pek çoğunda, en çok ilgi çeken konulardan birisi beslenme şeklinin nasıl olması gerektiğidir" diyen Op. Dr. Çakmak, sözlerini şöyle sürdürdü: 
	"Çoğu kadın bebeğinin gelişimi için doğru ve dengeli beslenemediğini düşünür. Hatta ilk aylarında kilo alamayan gebeler endişelenebilirler. Aslında tüm bu endişeler çoğu zaman gereksizdir. Çünkü bulantı ve kusmalar ile iştahsızlık problemleri ilk aylarda kilo almayı doğal olarak engelleyebilir. Unutulmamalıdır ki bebeğin büyümesi, sağlıklı olması, ruhsal, fiziksel, zihinsel yönden iyi gelişmesi annenin sağlığı ve dengeli beslenmesiyle orantılıdır. Annenin gebelik öncesi fiziksel gelişimini tamamlamış olması, besin depolarının yeterli olması ve yaşı, hem bebeğin hem de annenin sağlığını koruyacak en önemli etkenlerdir. Çünkü bebek, annenin besin yedeklerinden ve gebelik boyunca tükettiklerinden kendisi için gerekeni seçip alarak beslenir. Normal bir gebelik sürecinde annenin kendi gereksinimine ek olarak tükettiklerinin bebeğe aktarılması için annenin yaklaşık 10-12 kg alması yeterlidir. Bu artışı sağlayabilmek için gebelik öncesine göre bir gebe ek olarak günlük 20 gr. protein, 15-20 mg. demir, 500 mg. kalsiyum ve ortalama 300 kalorilik enerji alması gereklidir." 

	 SÜLEYMAN AYDIN  
	  
