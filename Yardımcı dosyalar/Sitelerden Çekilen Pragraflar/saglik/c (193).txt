
	Muğla’nın 13 ilçesinde toplam 43 istasyon ve 65 ambulansla hizmet veren Muğla 112 Acil Sağlık Hizmetleri denizlerde de sağlık hizmeti veriyor. Merkeze gelen çağrıların çoğunun ise asılsız olduğu belirtildi. 

	 “ÇAĞRILARIN YÜZDE 95’İ ASILSIZ”  
	Muğla Sağlık Müdürü Dr. Cihan Tekin, turizm sezonunun başlamasıyla vatandaşları 112 Çağrı Merkezi konusunda uyarırken, yapılan her asılsız ihbarın bir başkasının alacağı hizmetin engellenmesi anlamına geldiğini söyledi. Tekin, “Muğla’nın turizm şehri olması ve çok sayıda yerli yabancı turiste ev sahipliği yapması nedeniyle yaz aylarında nüfus büyük ölçüde artış göstermekte ve bu durum acil sağlık hizmetlerine başvuru sayısına yansımaktadır. 2014 yılında toplam ambulans çıkış sayısı 60 bin 128 iken 112 Çağrı Merkezine gelen toplam çağrı sayısı 1 milyon 092 bin 920’dir. Buna göre, 112 tuşlanarak Komuta Kontrol Merkezi’ne yapılan aramaların yüzde 95’inin asılsız, yani gerçekten ambulans ihtiyacı olmayan vatandaşların aramaları olduğu görülmüştür. Dakikaların hatta saniyelerin hayati önem taşıdığı acil sağlık hizmetlerinde, 112 Komuta Kontrol Merkezi’ne gelen gereksiz çağrılar, hatları meşgul ederek gerçekten acil ambulans ihtiyacı olan vatandaşların çağrılarına cevap verilmesinde gecikmeye sebep olmaktadır. Yaz döneminde turizm kenti olan ilimizin nüfus artışı ve buna bağlı olarak ambulans hizmetlerine ihtiyacın arttığı dikkate alındığında 112 acil çağrı numarasının kullanımı konusunda halkımızın daha dikkatli davranmaları hayati önem arz etmektedir. Unutmayalım ki bir gün sireni çalan ambulans sizin için geliyor olabilir” dedi. 

	 KARA VE DENİZ EKİPLERİ HAZIR  
	İstasyon, ekip ve araç sayısı hakkında da bilgi veren Tekin, “Muğla’da 13 ilçede toplam 38 adet Acil Yardım İstasyonu ile birlikte bu istasyonlara bağlı çalışan Fethiye Babadağ, Fethiye Üzümlü, Dalaman Gürleyik, Bodrum Göltürkbükü ve Milas Beçin bölgelerindeki mobil ekipler de dahil olmak üzere toplam 43 istasyonla hizmetimizi sürdürmekteyiz. Bu istasyonlarımızda kullanılan 65 acil yardım ambulansına ek olarak ulaşımı güç, dar sokaklarda kolay erişim imkanı sağlayan, Bodrum, Fethiye, Menteşe ve Marmaris’te 4 adet motosiklet ambulans var. Marmaris ve Fethiye ilçelerimizde sahil şeridinde halkımıza ve yerli-yabancı turistlere hizmet vermekte olan 2 adet ATV acil sağlık aracı, Bodrum’da kara ambulanslarıyla ulaşmada zorluk çekilen noktalarda kullanılan 2 adet Scooter acil sağlık aracı, Köyceğiz gölü kıyılarındaki yerleşim yerleri ile Dalyan kanalı ve İz tuzu Plajı’nın da dahil olduğu, karadan ulaşımın güçlükle yapılabildiği bölgelerde kullanılan 1 adet Deniz Botu ile birlikte toplamda 74 acil sağlık aracımızla hizmet veriyoruz” diye konuştu.  
