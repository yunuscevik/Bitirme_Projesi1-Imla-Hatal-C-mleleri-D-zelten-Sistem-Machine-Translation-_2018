
	Ramazan ayında çok uzun süreyle yiyecek ve içeceklerden uzak kalma zorunluluğunun uzun vadede sağlık problemlerine yol açabileceğini belirten Diyetetik Uzmanı Eda Ağıllı Akın, “İşte bu yüzden bilinçli tercih edilen içecekler sizi bu tehlikeden rahatlıkla koruyabilir” dedi. Ağıllı Akın, asit içeriğine sahip içeceklerin mide rahatsızlıklarına davetiye çıkardığını ifade ederek, bu tarz içeceklerin aynı zamanda karaciğer yağlanması ve hızlı kilo alımına da neden olabileceği uyarısında bulundu. 

	 EN İDDİALI ARA ÖĞÜN  
	Mayasante Polikliniği Beslenme ve Diyetetik Uzmanı Eda Ağıllı Akın, vücudun artan sıvı gereksinmesini karşılayacak, metabolizmayı hızlandıracak, hücre yenilenmesi için antioksidan deposu içecek tariflerinin bu yazın en iddialı ara öğünü olmaya aday olduğunu kaydetti. Özellikle sahurda tuzlu yiyecekler tüketilmemesini tavsiye eden Eda Ağıllı Akın, hem iftar ile sahur arasında hem de Ramazan ayı bittiğinde gün boyunca tüketilebilecek içeceklere ilişkin tavsiyelerde bulundu. 

	 YAZ MEVSİMİNİN İDDİALI İÇECEKLERİ  
	 Beslenme ve Diyetetik Uzmanı Ağıllı Akın’dan içecek tariflerini ise şöyle sıraladı:  

	“Lime Limon serinliği için, 2 adet lime limon, 1 tatlı kaşığı granül yeşil kahve, 400 ml su, İstediğiniz kadar buz. Lime limonlardan birinin suyunu sıkın diğerini dilimleyin ve su, yeşil kahve, buz ile karıştırın. Aromalı maden suyu için gerekli malzemeler, 2 şişe doğal maden suyu, 1 poşet yeşil çay, 1 küçük kase fesleğen, 1 tane salatalık. Fesleğeni ince ince kıyın ve salatalıkları dilimleyin, maden suyu ile karıştırın ve yeşil çay ekleyin, demlendikten sonra tüketebilirsiniz. Badem sütü ise E vitamini içeriği ve yüksek antioksidan özelliği ile cilt yaşlanmasını önler. 200 ml badem sütü, 1 tatlı kaşığı vanilya, 100 gram taze kırmızı meyveler (çilek, ahududu, böğürtlen, karadut gibi) istenildiği kadar buz. Tüm malzemeleri karıştırıp blenderdan geçirip içebilirsiniz. Kakaolu süt için de, 200 ml light süt, 1 tatlı kaşığı kakao, 20 gram bitter çikolata, 100 gram muz. Tüm malzemeleri karıştırıp blenderdan geçirin, isteğe bağlı buz ekleyebilir ya da sıcak içebilirsiniz. Suyunuzu tatlandırmak da mümkün. 2 poşet beyaz çay, 1 tane çubuk tarçın, 2 tane karanfil, birer dilim kurutulmuş portakal, ananas, kivi, 1 litre su. Tüm malzemeleri 1 litre su ile karıştırın, gün boyunca tüketin. “ 
	  
