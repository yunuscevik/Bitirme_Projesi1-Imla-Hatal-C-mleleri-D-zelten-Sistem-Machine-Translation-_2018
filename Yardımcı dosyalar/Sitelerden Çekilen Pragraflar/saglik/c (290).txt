 RADİKAL  - Ondokuz Mayıs Üniversitesi (OMÜ) Tıp Fakültesince mide kanseri görülme sıklığı üzerine gerçekleştirilen bir araştırmada, söz konusu hastalığın gençlerde görülme sıklığının daha çok olduğu belirlendi. 

                Proje 
               Koordinatörü OMÜ Tıp Fakültesi Genel Cerrahi Anabilim Dalı Öğretim Üyesi Prof. Dr. Necati Özen, AA muhabirine yaptığı açıklamada, gelişmiş ülkelerde mide kanserinin görülme sıklığı azalırken, 
                genç 
               hastalarda bunun görülme sıklığının arttığını söyledi. 
Yürüttükleri çalışma kapsamında OMÜ Tıp Fakültesi Hastanesi'ne 5 yıl içinde mide kanseri tanısı ile ameliyat edilen 240 hastanın incelendiğini belirten Özen, mide kanserinin, en sık görülen gastrointestinal sistem kanserlerinden biri olduğunu vurguladı.  Özen, bu hastalığın, akciğer kanserinden sonra kansere bağlı ölüm nedenleri arasında ikinci sırada yer aldığına dikkati çekerek, "Bu nedenle böyle bir araştırma gerçekleştirdik. Hastaların hastaneye başvurma nedenleri arasında karın ağrısı, kilo kaybı ve dispeptik yakınmalar en sık başvuru nedenleri olarak saptandı. Hastaları ortalama 6 ile 66 ay arasında takip ettik" diye konuştu. Araştırmalarında mide kanseri tanısı konulan hastaların yüzde 70'inin ameliyat, diğerlerinin de ilaçla tedavi edildiğini anlatan Özen, ameliyat edilen bu hastaların yüzde 48'inin yaş ortalamasının 22-40 arasında olduğunu belirtti. 
HASTALARIN ÇOĞU İLERİ EVREDE DOKTORA BAŞVURUYOR  Özen, araştırma sonucunda, mide kanseri görülme sıklığının arttığının belirlendiğini dile getirerek, şunları kaydetti: "Mide kanseri görülme sıklığı, tarama yöntemlerinin ve hasta bilincinin artmasına paralel olarak azalmasına rağmen genç hastalarda mide kanseri görülme sıklığı artmaktadır. Hastalık tanısının geç konulması nedeniyle hastaların çoğu, ileri evrede doktora başvurmaktadır. Gelişmiş ülkelerde mide kanserinin görülme sıklığı azalırken, genç hastalarda ise görülme bu sıklık artmakta." 
Özen, mide kanserinin yaşlılarda ve erkeklerde daha sık görülmesine rağmen genç hastalarda erkek ve kadınlarda bu sıklığın aynı olduğunu belirlediklerini vurgulayarak, şöyle devam etti: 
"Mide kanseri 30 yaşın altındaki kadınlarda daha sık görülüyor. Kadınlarda sık görülmesinin bir nedeni de hamilelikle ilişkilidir. Kadın hastaların bir kısmında tanı öncesi yakın dönemde hamile oldukları saptandı. Ayrıca ailesinde mide kanseri olan kişilerde erken yaşta mide kanseri görülme sıklığı daha fazla görülmekte" ifadesini kullandı.  AA   