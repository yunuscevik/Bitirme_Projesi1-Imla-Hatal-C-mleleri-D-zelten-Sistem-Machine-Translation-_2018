
	 
	İstanbul Kemerburgaz Üniversitesi Rektörü Prof. Dr. Çağrı Erhan, eğitim dilinin İngilizce olması, öğrenciyken iş bulma imkanı, çok kültürlü öğrenci profili ve yurt olanakları nedeniyle diğer üniversitelerden farklı bir yere sahip olduklarını söyledi. Türkiye’nin ve evrensel biliminin ihtiyaçları doğrultusunda bir akademik yapılanma içerisinde olduklarını belirten Çağrı Erhan, “Öncelikli olarak Türkiye’nin ve dünyanın ihtiyaçları çerçevesinde bölümler açıyoruz” dedi. Önümüzdeki akademik yılın başından itibaren Tıp, Eczacılık ve Diş Hekimliği Fakültesi’ni içeren bir yeni sağlık kampüsü hayat geçireceklerini söyleyen Erhan, “Bakırköy Sağlık Kampüsü hem eğitim verecek hem de insanlara hizmet sunacak” diye konuştu. 

	 BAKIRKÖY’E SAĞLIK KAMPÜSÜ  
	Bağcılar’da bulunan merkez kampüsün yanısıra Bakırköy’de Tıp, Eczacılık, Diş Hekimliği Fakültesi ve Sağlık Hizmetleri Meslek Yüksekoku'nu içeren bir sağlık kampüsü hayat geçireceklerini ifade eden Prof. Dr. Çağrı Erhan, “Önümüzdeki akademik yılın başından itibaren İstanbul Kemerburgaz Üniversitesi’nin Bakırköy Sağlık Kampüsü eğitim vermeye ve insanlara hizmet sunmaya başlayacak. Ayrıca Şişli’deki enstitü ve meslek yüksekokulumuzun da kapasitesini arttırmaya yönelik çalışmalarımıza hız verdik” diye konuştu. 

	 ARAŞTIRMA FAALİYETLERİ HIZ KAZANACAK  
	Üniversite tercihi yapacak öğrencilere de tavsiyelerde bulunan Rektör Erhan, önümüzdeki dönemde araştırma kapasitelerini önemli ölçüde arttıracakları söyledi. İstanbul Kemerburgaz Üniversitesi’nin, geniş bir yelpaze içinde ve çok sayıda bilim dalında hem eğitim-öğretim verdiğini hem de araştırma faaliyetlerini sürdürdüğünü ifade eden Çağrı Erhan, “Mühendislik ve mimarlık, hukuk, güzel sanatlar, iktisadi ve idari bilimler, tıp, eczacılık, diş hekimliği ve fen-edebiyat fakültelerimiz ve 2 meslek yüksekokulumuz var. Türkiye’de üniversite denince sayıları hızla artan ve öğrencilere eğitim veren kurumlar akla geliyor. Hâlbuki üniversite hem eğitim-öğretim hem de araştırma boyutu olan bir kurumdur. Zaten araştırma imkanları çok olursa öğrencinin eğitim kalitesi de yüksek olur. Önümüzdeki dönemde İstanbul Kemerburgaz Üniversitesi’nin araştırma kapasitesini öğrencilerimize daha iyi eğitim vermemizi sağlayacak ölçüde geliştirmeyi hedefliyoruz” dedi. 

	 “İNGİLİZCE’Yİ ÇOK İYİ ÖĞRETİYORUZ”  
	İstanbul Kemerburgaz Üniversitesi olarak eğitim dillerinin İngilizce olduğunu belirten Prof. Dr. Çağrı Erhan, “Üniversite adayları, iş bulabilecekleri, iyi bir eğitim alabilecekleri ve geleceğe ümitle bakabilecekleri bir 4 yıl istiyorlarsa İstanbul Kemerburgaz Üniversitesi’ni tercih etsinler. Bizim eğitim dilimiz İngilizce ve çok iyi eğitim veren bir hazırlık sınıfımız var. İngilizce artık dünya dili haline geldi. İngilizce bilmeden herhangi bir mesleğe başlamanıza imkan yok. Biz İstanbul Kemerburgaz Üniversitesi olarak İngilizce’yi çok iyi öğretiyoruz” dedi. 

	 İŞ GİBİ STAJ DENEYİMİ  
	Öğrencilere henüz eğitimlerine devam ederken iş imkanı sunduklarını belirten Çağrı Erhan, “Türkiye’de çok az üniversitenin uygulayabildiği CO-OP’u başarıyla sürdürüyoruz. Klasik stajdan farklı olarak biz öğrencilerimizi bir akademik yarıyıl boyunca normal bir işe girmiş gibi sigortalı olarak başlatıyoruz. O iş yerindeki kazanımları ve deneyimlerini de bir kredi karşılığında ders olarak sayıyoruz. Bunu yaparken öğrencimiz hem ücret alıyor hem de mezun olduklarında iş deneyimine sahip oluyorlar. Hatta çoğu öğrencimiz CO-OP yaptıkları yerde çalışan olarak devam ediyorlar” dedi. 

	 MODERN VE AKILLI YURT İMKANI  
	İstanbul’daki pek çok vakıf üniversitesinin aksine İstanbul Kemerburgaz Üniversitesi’nin yurt imkanına sahip olduğunu söyleyen Prof. Dr. Çağrı Erhan, “İstanbul dışından gelecek öğrencilerin barınma, İstanbul içerisinden gelen öğrencilerimizin ise daha verimli ders çalışma ihtiyaçlarını karşılamak için üniversiteye sadece yürüme mesafesinde olan çok modern ve akıllı yurt binasını yaptık. Öğrencilerimiz sadece 2 dakika içerisinde üniversiteden yurda ulaşabiliyorlar. İstanbul’daki pek çok vakıf üniversitesi böyle bir imkana sahip değil” dedi. 

	 FARKLI ÜLKELERDEN ÖĞRENCİ AĞI  
	İstanbul Kemerburgaz Üniversitesi’nin Türkiye’de en fazla yabancı öğrenci kabul eden üniversiteler arasında yer aldığını ifade eden Prof. Dr. Çağrı Erhan, “Burası çok kültürlülüğün ve renkliliğin olduğu bir üniversite. Türkiye’de kaliteli bir eğitim almak ve ülkelerine döndüklerinde denkliği olan iyi bir diploma sahibi olmak isteyen yabancı öğrenciler de İstanbul Kemerburgaz Üniversitesi’ni tercih edebilirler. Daha önce bizden eğitim almış yabancı öğrencilerimizin yorumlarını dinleyenlerin de bizi tercih ettiklerini gördüğümüzde mutlu oluyoruz” dedi.  
