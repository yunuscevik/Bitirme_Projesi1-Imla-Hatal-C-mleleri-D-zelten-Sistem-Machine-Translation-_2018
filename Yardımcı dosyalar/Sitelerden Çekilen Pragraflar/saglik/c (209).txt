
	Uzmanlar, kemiklerin yapı taşı olan kalsiyum açısından en zengin ve vücutta kullanılabilirliği en yüksek besin olan sütün her gün düzenli olarak tüketilmesini öneriyor. 
	Gelişme çağındaki çocukların daha sağlıklı kemik yapısına ulaşabilmesi için yeterli miktarda kalsiyum ve mineral almaları gerektiğini belirten Prof. Dr. Neriman İnanç, daha ileri yaşlarda içilen sütün ise osteoporoz (kemik erimesi) riskini azalttığını söyledi. 

	Özellikle büyüme çağı (6-10 yaş) ve ergenlik döneminde (10-18 yaş) gelişimin sağlıklı bir şekilde tamamlanması için gerekli vitamin ve minerallerin düzenli olarak alınması gerektiğine değinen İnanç, sağlıklı sütte, çocukların zihinsel ve bedensel gelişiminde ihtiyaç duyulan besin öğelerinin bulunduğunu ifade etti. Sütün içeriğindeki kalsiyumun boy uzamasında etkisi olduğunu belirten Inanç, Amerika’da 9 buçuk yaş ortalaması ile 122 çocuk arasında yapılan araştırmada düzenli süt tüketen çocukların 3 yılın sonunda yaşıtlarına göre 2 ile 3 santimetre arasında daha uzun olduğunu vurguladı. İnanç bunun yanında, sütün içeriğindeki kalsiyum, fosfor ve kazein aracılığı ile diş çürüklerini önleme etkisi olduğu iletti. 
	İlerleyen yaşlarda süt düzenli içilmediğinde kemiklerdeki kalsiyumun vücut tarafından kullanılmaya başladığını kaydeden İnanç, “Bu durum kalsiyum eksikliğinden kaynaklanan ve kemik kaybı olarak bilinen osteoporoza neden olmaktadır. Bu riski azaltmanın en kolay ve en doğru yolu da her yaşta düzenli olarak süt içilmesidir” dedi. 
	Günümüzde 50 yaş ve üstü kadınların yüzde 50’sinde menopoz ile birlikte osteoporoz belirtilerinin de görüldüğüne dikkat çeken İnanç, düzenli egzersiz yapılmasının, yeterli kalsiyum ve D vitamini alınmasının bu sıkıntının giderilmesinde büyük önemi olduğuna değindi. Neriman İnanç, osteoporoz hastalarının yüzde 80’inin kadınlardan oluştuğunu, fakat bu hastalığın yalnızca kadınlarda görülmediğini, 50 yaş ve üzeri erkeklerin yüzde 25’inin de osteoporoz hastası olduğunu sözlerine ekledi.  

	 HÜSEYİN EFE  
	  
