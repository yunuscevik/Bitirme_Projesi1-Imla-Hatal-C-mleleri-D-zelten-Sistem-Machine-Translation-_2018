
	Deniz ve deniz suyunun faydalarını anlatan Estetik International Sağlık Grubu doktorlarından Op. Dr. Yücel Sarıaltın,“ Ülkemiz yaz aylarında eşsiz güzelliğiyle, deniz, güneş ve deniz suyunun tüm nimetlerinden faydalanabileceğimiz bir ülke. Henüz anne karnında bir su haznesinin içinde gelişim gösterdiğimizi düşünürsek, biyolojik olarak, suya alışkın ve su sesini seven bir yapımız var” dedi. Beyin dalgalarının su sesini duyduğu anda kalp ritmi üzerinde sakinleştirici bir etki ortaya çıkardığını belirten Sarıaltın, ‘’Bedenimiz, bu şekilde daha fazla oksijen talep eder ve derin nefes alma ihtiyacı hissederiz. Deniz kenarındaki iyotlu hava ise, zihnin ve bedenin aynı doğrultuda gençleşmesine fayda sağlıyor’’ diye konuştu. 

	 NEGATİF İYONLAR MUTLU OLMAMIZI SAĞLIYOR  
	Deniz havasının güneşle birleştiği noktada cilt üzerinde son derece etkili bir tedavi süreci başlattığının altını çizen Op. Dr. Yücel Sarıaltın, “Deniz kenarında son derece kaliteli bir uyku süreci yaşamamızın altında da deniz havası yatıyor. Oksijeni absorbe etmemizi hızlandıran negatif iyonlarla yüklü deniz havası, strese karşı savaşarak mutlu olmamızı sağlıyor ve bedenimiz enerjiyle doluyor. Deniz havası ayrıca kronik deri hastalıkları üzerinde de güneş ışığıyla birlikte iyileştirici bir etki sağlıyor’’ dedi. 

	 DENİZ SUYUNUN ŞİFALI İÇERİĞİ   
	Araştırmalara göre deniz suyunun içinde 90’a yakın yararlı madde olduğunu ifade eden Sarıaltın, ‘’Bunların içinde en önemlisi potasyum klorürdür. Potasyum klorür, cildin elastikiyet derecesini artırır ve cildin dış yüzeyini pürüzsüz, canlı ve genç hale getirir’’dedi. Op. Dr. Yücel Sarıaltın, yaz mevsimi boyunca olabildiğince deniz suyundan ve güneşten istifade etmenin hem fiziksel, hem de psikolojik olarak bedene olumlu geri dönüşler yapacağını vurguladı. 
	  
