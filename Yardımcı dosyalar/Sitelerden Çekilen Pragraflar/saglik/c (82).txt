

  
    
      
       
     
	27 yaşındaki kadının yumurtalıklarından biri, orak hücreli anemi  için göreceği ağır tedavi nedeniyle 13 yaşındayken alınmıştı. 

	Tedavi nedeniyle yumurtalığın geri kalanı da bir süre sonra işlevini yapamaz duruma geldi. Aradan 10 yıl geçtikten sonra hasta, çocuk sahibi olmak isteyince henüz adet görmeye başlamamışken alınıp dondurulan yumurtalık hücrelerinden bir kısmı yumurtalığa bir kısmı da vücudun başka yerlerine yerleştirildi. 

	Adının açıklanmasını istemeyen kadının bundan beş ay sonra adet görmeye başladığı, 27 yaşında da doğal yoldan gebe kaldığı bildirildi. 

	Kongo Cumhuriyeti 'nden Belçika 'ya göçen kadın, böylece 2014'ün Kasım ayında sağlıklı bir erkek çocuk dünyaya  getirdi. 

	 

	  Hasta üzerindeki doğurganlık tedavisi başarıyla sonuçlanan Dr. Isabelle Demeestere ergenlik öncesi kızlar üzerinde de araştırma yapılması gerektiğini söylüyor.    

	 BU YÖNTEMLE 40 BEBEK DOĞDU 
	  

	Geçmişte de dondurulmuş yumurtalık hücreleriyle yapılan kısırlık  tedavilerinin başarıya ulaştığı vakalar var. Bu yöntemle yaklaşık 40 bebek doğduğu bildiriliyor. 

	Ancak bu kez farklı olan, yumurtalık hücrelerinin hasta çocuk yaştayken alınıp dondurulmuş olması. Bu açıdan bir ilk. 

	Hastayı tedavi eden jinekolog Dr. Isabelle Demeestere, çocuklukta teşhis edilen anemi hastalarının artık daha uzun yaşadıklarına dikkat çekerek bu yöntemin yumurtalık yetersizliği olasılığı bulunan diğer genç kadınlara da yardımcı olmasını umduklarını söyledi. 

	Doğum yapan hasta yumurtalık hücreleri alındığında adet görmeye başlamamış olmasına rağmen ergenliğe girmişti. 

	Dr. Demeestere, bu nedenle ergenlik öncesi kızlar üzerinde de araştırma yapılması gerektiğini söylüyor. 
  
 
