

  
    
      
       
     
	
		7 ay önce dünyaya  gelen Adil Efe ile evleri şenlenen Kalenderoğlu ailesinin mutluluğu, iki hafta önce aldıkları haberle bozuldu. 7 aylık bebeklerinin fiziksel hareketlerinden şüphelenen aile, bebeği doktora götürdü ve bebeklerinin SMA kas hastalığına yakalandığını öğrendi. 
		  
	
		Doktorların yaşını göremez dediği ve tedavisi Türkiye ’de bulunmayan hastalık için anne Zeliha Kalenderoğlu “Çocuğumuzun hastalığı SMA kas hastalığı diye geçiyor. Onun da tip bir evresi. Bizim araştırmamıza göre ve doktorların söylediğine göre en ağır evre olarak geçiyor. Bu tarz  bebeklerde önce ayaklardan başlıyormuş halsizlik ama belirli zaman içerisinde ciğerlerinde çökme oluyormuş, nefes darlığı çekebiliyorlarmış, solunum yetmezliği olabiliyormuş. Yani 'Her an her şey olabilir ' dedi bize doktorlar“ şeklinde konuştu.  
	
		 “BİZE ÇOCUĞUMUM YAŞINI GÖRMEYECEĞİNİ SÖYLEDİLER”   
	
		Sadece bir doktora bağlı kalmadıklarını ve çok sayıda doktora gittiklerini belirten anne Kalenderoğlu “En son gittiğimiz doktor, bize çocuğunun yaşını görmeyeceği söyledi. ‘O bir melek olacak’ dedi. ‘Zaten bir melek. Melek olarak da gidecek’ dedi. Gen testi yaptırdık. Gen testinden çıkan kromozom sayılarına göre tedavisi varmış ama bu ağırlıkla yurt dışında oluyormuş tedavisi. Türkiye için henüz bu şey olmamış. 2016’dan sonra bu hastalığın ilaçları Türkiye’ye gelecekmiş. Onda da SGK  ne kadarını karşılar, ne olur ne yeter onu da bilmiyoruz. Yani tedavisinin şu anda Türkiye’de mümkün olmadığını söylediler. İsviçre ’de araştırılıyormuş” diye konuştu.  
	
		  
	
		 “3 AYDAN SONRA BELKİ KUCAĞIMA ALAMAYACAĞIM"   
	
		Bir şekilde birilerine ulaşmaya çalıştıklarını söyleyen anne Zeliha Kalenderoğlu “Birileri muhakkak vardır bir yerde. Çok güzel bir bebek. Ölümü de yakıştıramıyorum ona. Devletin yetkili organlarına ulaşmaya çalışıyoruz. Yani bir şekilde, her yerden medet umuyoruz açıkçası. Biri mesela dese ki şuradan şuraya gidin evladınız yaşayacak. Giderim yani yürüyerek de olsun. Canımı istesinler, canımı da vereyim. Bir de bizim ilk göz ağrımız. İlk defa anneliği, babalığı biz onda tattık. Ben şimdi her gece dua ediyorum. Diyorum ki Allah’ım çocuğumu eğer delik deşik yapacaksan, canını acıtacaksan al benden diyorum. Diğer türlü de diyorum ki sabah kalktığımda, Allah’ım bir gün daha yaşadı. Sana şükürler olsun diyorum” şeklinde konuştu.  
	
		 “YAŞITLARINA GÖRE ÜSTÜN ZEKAYA SAHİPMİŞ”   
	
		Çocuğunun sadece gözleriyle iletişim kurabildiğini belirten anne Zeliha Kalenderoğlu, “Sadece gözleriyle iletişim kurabiliyor. Elleri ve ayaklarıyla çok fazla bir şey yapamıyor ama bakışı bile yetiyor. Mesela öpülmeyi çok seviyor. Öptüğünüz zaman gülüyor, tepkiler verebiliyor size gözleriyle. Zeka açısından hiçbir problemi yok. Hatta normal yaşıtlarına göre üstün zekaya sahipmiş. Ölmesini istemiyorum . Kendimi bir şekilde alıştırmak istiyorum  yokluğuna ama o da kötü. Her gece sabaha kadar başında bekliyorum, nefesini kokluyorum. Olur ya, uyurum da duymam belki diye” diyen anne gözyaşlarına hakim  olamadı.  
	
		 İHA   
 
  
 
