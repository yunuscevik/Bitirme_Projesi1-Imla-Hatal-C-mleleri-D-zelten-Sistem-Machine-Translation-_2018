
	Geniz etinin normalde görülemeyeceğini ancak özel muayene yöntemleri ve tetkiklerle görülebildiğini ifade eden Prof. Dr. Ildız, “Geniz eti her insanda mevcut olmakla birlikte, enfeksiyonlara bağlı olarak hacminde görülecek artma ile özellikle burnumuzun yutak bölümüne açıldığı bölgeyi kapatarak, burun tıkanıklığına neden olması ile gündeme gelir ve kişinin yaşam kalitesi bozulur” dedi. Özellikle çocuklarda en sık karşılan sorunlardan bir tanesi olan geniz eti (Adenoid Vejetasyon) ve tedavisi hakkında Prof. Dr. Faruk Ildız, bilinmesi gerekenleri anlattı. 

	 GENİZ ETİNİN BELİRTİLERİ  

	Geniz etinin belirtilerine değinen Acıbadem Eskişehir Hastanesi Kulak Burun Boğaz Uzmanı Prof. Dr. Faruk Ildız, şunları söyledi: “Burun tıkanıklığı, ağız açık uyuma, ağızdan soluma, ağız kokusu, uykuda ağız akıntısı, genizden konuşma, horlama, hırıltılı soluma, ağız kuruluğu, geçmeyen burun akıntısı, geniz eti iltihabı ve büyümesinin başlıca belirtileridir. Bunlara bağlı olarak gelişebilen iştahsızlık, uyku bozuklukları, uykuda kısa süreli solunum durması, uykudan sıçrayarak uyanma, sık yineleyen sinüzit ve orta kulak iltihapları yol açtığı başta gelen rahatsızlıklardır. Uzun dönemde orta kulakta sıvı birikimine neden olması ile işitme kayıpları ve kronik kulak zarı hastalıkları, büyüme gelişme geriliği veya yüz kemikleri gelişiminde gelişim bozukluğuna neden olarak, çene gelişim bozuklukları, ortodontik bozukluklar (diş çarpıklığı) görülebilmektedir. Bu nedenle bu belirti ve bulgulardan biri veya bir kaçı ile karşılaşılmışsa mutlaka bir KBB hekimine başvurulmalıdır.” 

	 AMELİYAT ERTELENMEMELİ  

	Her geniz etinin ameliyat edilmemesi gerektiğine dikkat çeken Prof. Dr. Ildız, “Geniz eti, üst solunum yolu enfeksiyonları sırasında bademciklerimiz gibi göstermiş olduğu reaksiyon ile iltihaplanabilir ve boyutunda artma olur. Bu durumda öncelikle medikal tedavi ile yapılan müdahale ile enfeksiyon baskılanır ve boyutunda azalma olduğu için, çocukta görülen semptomlar kısa sürede ortadan kalkar” ifadelerini kullandı. Fakat geçirilen sık üst solunum yolu enfeksiyonlarının, geniz etinin sürekli olarak büyümesine ve küçülme oluşmamasına yol açabileceğini aktaran Acıbadem Eskişehir Hastanesi Kulak Burun Boğaz Uzmanı Prof. Dr. Faruk Ildız, “Gelişen bu durum yukarıda saydığımız belirti ve bulguların medikal tedavi ile düzelmemesi ile özellikle çocuklarda görülen sık enfeksiyon gelişimi, uyku bozuklukları, orta kulak hastalıkları ve büyüme gelişmede geriliğin etkilenmesi ile cerrrahi müdahale seçeneğini gündeme getirir” dedi. Geniz etinin ısrarla medikal tedavi ile düzeltilmeye çalışılması sorunu çözemeyeceği gibi uzun dönem kullanılan ilaçların yan etkileri de ayrı bir klinik sorun yaratabileceğini belirten Acıbadem Eskişehir Hastanesi Kulak Burun Boğaz Uzmanı, “Bazı hekimlerce bu tür sorun yaratan büyük geniz etlerinin zamanla küçüleceği şeklinde bir algı vardır. Geniz eti ameliyatı, çocuğun yaşam kalitesini olumlu yönde etkilemesi açısından, çok ertelenmeden planlanması gereken bir cerrahi girişim olarak düşünülmelidir” şeklinde konuştu. 

	 AMELİYAT RİSKİ YOK DENECEK KADAR AZ  

	Geniz et ameliyatı hakkında da bilgi veren Acıbadem Eskişehir Hastanesi Kulak Burun Boğaz Uzmanı Prof. Dr. Faruk Ildız, şöyle konuştu: “Ameliyat (adenoidektomi) genel anestezi altında yapılmakta ve yaklaşık 15 dakika sürmektedir. Tabi ki geniz eti ameliyatı bademciklerin alınması ve kulaklara ventilasyon tüpü takılması ile birlikte yapılabilir. Bu durumda ameliyat süresi daha uzun olmaktadır. Her ameliyatta olduğu gibi geniz eti için yapılan operasyonunda ameliyat ve sonrası kanama ve enfeksiyon gibi riskleri olmakla birlikte, günümüzdeki anestezi ve cerrahi tekniklerdeki gelişmeler bu konudaki riskleri yok denecek kadar az boyutlara indirgemiştir.” 

	 AMELİYAT SONRASI DİKKAT EDİLECEK NOKTALAR  

	Prof. Dr. Faruk Ildız, ameliyat sonrası dikkat edilmesi gerekenleri ise şöyle açıkladı: “Bu ameliyat ağız içinden yapılacağı için hiçbir kesi izi olmayacaktır. Aynı gün taburcu edilen çocuklarda, iki üç günlük hafif bir diyet ile günlük aktiviteleri kısıtlanmamış olacaktır. Çok nadir olsa da uygun olarak alınmış geniz eti dokusu özellikle çocuğun içinde bulunduğu kötü risk faktörleri varlığında (kötü hijyen, sigara içilen ortamlar, enfekte çocuklarla sık yakın temas vb. nedenlerle çok sık üst solunum yolu enfeksiyonu geçirmesi) tekrar büyüyebilir. Cerrahi müdahale sırasında parça bırakılması da tekrar büyümesine neden olan faktörler arasındadır.” 

	 YAŞAM KALİTESİNİ ARTIYOR  

	Acıbadem Eskişehir Hastanesi Kulak Burun Boğaz Uzmanı Prof. Dr. Faruk Ildız, sözlerini şöyle sürdürdü: “Burun solunumunun sağlanması çocukların, iştahlarının düzelmesine, uyku sorunlarının olmamasına buna bağlı olarak başlıca, gün içinde görülen huzursuzluk, ajitasyon veya okulda konsantrasyon güçlüklerinin ortandan kalkmasını sağlayacaktır. Geniz ameliyatından sonra ileride geçirilecek üst solunum yolu enfeksiyonlarının sıklığı ve şiddeti azalmış olacaktır. Sonuç olarak, düzenli uyku ve beslenmesi olan sık enfeksiyon geçirmeyen çocukların büyüme ve gelişmeleri daha sağlıklı olacaktır.”  
