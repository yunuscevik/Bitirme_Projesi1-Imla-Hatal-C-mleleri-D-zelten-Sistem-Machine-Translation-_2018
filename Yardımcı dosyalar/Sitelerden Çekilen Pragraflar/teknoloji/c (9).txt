 
							
							
												
						 ABD  merkezli teknoloji  devi Apple, sanatçılara Apple Music'in ilk 3 aylık ücretsiz dönemi boyunca ödeme yapılmayacağını tebliğ etmiş, bu karar Taylor Swift'in tepkisini çekmişti.  Geçen yıl Spotify'dan şarkılarını çeken ABD'li şarkıcı Taylor Swift, Apple'ın benzer uygulaması Apple Music'den de hak sahiplerine yeterli miktarda telif hakkı ödenmediği gerekçesiyle çekilme kararı aldı.  Tepkisini blog yazısında dile getiren Swift, "Biz sizden bedava iPhone istemiyoruz, lütfen siz de bizden müziklerimizi ücretsiz yayınlamayı istemeyin" ifadelerini kullandı.    APPLE GERİ ADIM ATTI  Genç şarkıcının bu adımının ardından kararını yeniden gözden geçiren Apple geri adım attı. Şirket adına açıklama yapan Apple yetkilisi Eddy Cue, Apple Music'in 3 aylık ücretsiz deneme süresi boyunca da sanatçılara ve prodüktörlere ödeme yapılacağını duyurdu.   APPLE MUSIC'İN TÜRKİYE FİYATI  30 Haziran'da kullanıma girecek olan Apple Music, kullanıcılara ilk 3 ay için ücretsiz üyelik sunacak. Uygulamanın Türkiye'deki aylık abonelik tutarı 9,99 TL, aynı aileden maksimum 6 kişinin kullanabileceği 'aile paketi'nin fiyatı ise 14,99 TL olacak. 							
						
							
						
						
							