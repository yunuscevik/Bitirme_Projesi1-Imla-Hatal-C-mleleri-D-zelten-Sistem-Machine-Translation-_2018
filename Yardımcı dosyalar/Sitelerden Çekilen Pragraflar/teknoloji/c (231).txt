
	26 Mayıs’ta yapılacağı duyurulan 4G ihalesi Bilgi Teknolojileri ve İletişim Kurumunca 26 Ağustos 2015 tarihine ertelenmesini ardından Turkcell bir açıklama yaptı. Şirket tarafından yapılan açıklamada şu ifadelere yer verildi: "Daha önce 26 Mayıs 2015 tarihinde gerçekleştirileceği açıklanan IMT (Uluslararası Mobil Telekomünikasyon) hizmet ve altyapılarına ilişkin ihalenin; Ulaştırma, Denizcilik ve Haberleşme Bakanlığı ve ilgili taraflar arasında yürütülen ortak müzakereler neticesinde 26 Ağustos 2015 tarihinde yapılmak üzere ertelenmesi yönünde alınan karar Bilgi Teknolojileri ve İletişim Kurumu (BTK) tarafından kamuoyuna açıklanmıştır. 

	3G teknolojilerinin Türkiye'ye gelmesine öncülük etmiş bir marka olarak, halihazırda sadece Türkiye’nin değil, dünyanın en güçlü 3G altyapılarından birisini kurduk. Türkiye'nin bilgi toplumu olma sürecinde üzerimize düşen görevi yerine getirmek ve bilgiye erişimde fırsat eşitliği sağlamak adına 3G hızını 3 kat artırarak bugün dünyada sunulan en yüksek 3G hızı olan 63,3 Mbps’i hem altyapı tarafında, hem de Turbo T50 ile akıllı telefon tarafında sunabilen ilk ve tek operatör konumundayız. 

	Türkiye'yi dünya mobil iletişim liginde üst sıralara taşıyan bu çizgimizi, yeni nesil mobil iletişim teknolojileriyle ülkemizi tanıştıracağımız sürece de yansıtma kararlılığını taşıyoruz. Turkcell olarak, 20 yıldır olduğu gibi bundan sonra da ülke menfaatlerimize hizmet eden her türlü hamleye destek olacağımızı bir kez daha hatırlatmak isteriz". 
	  
