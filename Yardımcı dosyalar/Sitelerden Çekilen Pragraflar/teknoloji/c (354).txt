Google, Perşembe günü başlayan geliştirici konferansı I/O'da bizlere Android M'yi ve sunduğu yeni işlevleri ilk kez gösterdi. Ancak firma, işletim sisteminde yaptığı tüm yenilikleri tek tek sıralamadı. Android M'nin geliştirici önizleme sürümünü bazı Nexus'larda indirip, yenilikleri kendiniz araştırmanız mümkün... Ancak bunu yapma fırsatınız yoksa, Android M'deki duyurulmayan işlevler yazımızı okumaya devam edin! 
 Otomatik veri yedekleme  
Google, verilerinizi çevrimiçi olarak yedeklese de, uygulama verilerini şimdiye kadar hep dışarıda bıraktı. Herhangi bir uygulamayı kaldırdığınızda veya başka bir cihazınıza kurduğunuzda, içerisindeki verileriniz ve ayarlarınız silindiği için her şeye baştan başlamanız gerekiyordu.  
Geliştiriciler bir süredir isteğe bağlı olarak Google Drive'a veri yedekleyebiliyordu. Şimdiyse bu işlev, varsayılan hale geliyor. Bunun anlamı, temel yedekleme işleri için Titanium Backup gibi uygulamalara ihtiyacınızın olmayacağı. Ancak başlangıç olarak uygulama başına sadece 25MB veri yedeklemeye izin verileceği için, müzikleriniz yedeklenen verilere dahil edilmeyebilir. 
Android Lollipop'ta kilit ekranını sola sürükleyerek numara çeviriciye ulaşabiliyorduk. Ancak telefon etmeyle kimse ilgilenmemiş olacak ki Google, işlevin davranışında değişikliğe gitmiş. Artık ekranı sola sürüklediğinizde, sesli arama işlevi açılıyor. 
 SD kartınız dahili depolama olarak algılanacak  
Google, Nexus cihazlarıyla microSD'lerin varlığını birkaç senedir yok sayıyor. Ancak Android M'yle birlikte bu durum değişiyor. İşletim sisteminin yeni sürümü, SD kartları normal dahili depolama gibi görebiliyor. Böyle bir özelliğin gelmesi, son dönemde Google'ın geliştiricilerin SD kartları kullanmasını zorlaştırmış olması bakımından da önemli.  
Android M'yle birlikte hızlı ayar bölmesindeki simgeleri kişiselleştirmeniz mümkün olacak. Android Lollipop, en çok kullandığınız işlevleri ön plana çıkararak akıllıca bir iş yapıyordu, ancak arada sırada kullandığınız bir işleve erişmek için biraz aramanız gerekebiliyordu. Android M'deki yeni kişiselleştirme seçeneğiyle birlikte bu sorun, ortadan kalkacak. 
 Koyu tema seçeneği  
Google'ın arayüz tasarımı, yıllar içinde daha açık renklere yer vermeye başladı. Material Design standardı ortaya çıktığından beri parlak renkler, özellikle beyaz, işletim sistemine hükmediyor. Ancak parlak beyaz, bazı kullanıcıların gözlerini rahatsız edebiliyor. Android M, bu kullanıcılar için sistem arayüzünü koyu moda ayarlamaya yönelik bir seçenekle geliyor. 
Bu seçenek, sadece Android'in sistem arayüzünü ilgilendiriyor, dolayısıyla uygulamaların tasarımlarını etkilemiyor. Bu yüzden parlak ekrandan rahatsız oluyorsanız, sorununuz yeni seçenekle tam olarak çözülmeyecek. En azından Google'ın koyu temaları tekrar aklından geçirdiğini biliyoruz.  