 
							
							
												
						 Toplantıda konuşan Öğüt, Vodafone Smart 6 ailesinde yer alan cihazları Türkiye'deki herkesin rahatlıkla erişebileceği şekilde hazırladıklarını kaydetti.  Yapılan bir araştırmaya göre geçen yıl dünyada 1 milyardan fazla akıllı telefon satışının gerçekleştiği bilgisini veren Öğüt, mart 2015 itibariyle Türkiye'de 72 milyonun üzerinde mobil abone bulunduğunu, bu 72 milyon GSM abonesinin yaklaşık yüzde 46'sının akıllı telefon kullandığını dile getirdi.    Geçen yıl Türkiye'deki akıllı telefon satışlarının 11,6 milyon civarında olduğunu, 62 milyon telefonun da kullanımda olduğunu aktaran Öğüt, dünyada dijital dönüşüm hızla gerçekleşirken Türkiye için bu rakamın çok az olduğunu ifade etti.  Vodafone Türkiye İcra Kurulu Başkan Yardımcısı Ender Buruk ise Vodafone Smart 6 ailesinde yer alan cihazların teknik özellikleri ile ilgili bilgi verdi.    Vodafone Smart ailesinin ilk defa Türkiye'de olmakla beraber dünyanın 10 ülkesinde tanıtılacağını belirten Buruk, bu ülkelerden bazılarının İngiltere, İspanya ve Portekiz olduğunu, burada ağırlıklı olarak Avrupa ülkelerine odaklandıklarını dile getirdi.  Vodafone Smart 6'nın ince tasarımına ek olarak 151 gram ağırlığında olduğunu aktaran Buruk, söz konusu telefonun 5,5 inçlik Full HD ekranıyla piyasadaki tüm operatör markalı cihazlar arasında hem çözünürlük, hem de genişlik açısından daha zengin bir ekran deneyimi sunduğunu kaydetti.  Vodafone Smart 6'ın otomatik parlaklık ayarlama teknolojisi sayesinde içinde bulunulan ortamın ışığına uyum sağlayan ekran aydınlığını yakaladığını vurgulayan Buruk, cihazın diğer özellikleri hakkında şunları ifade etti: "Vodafone Smart 6, 13 MP arka ve 5 MP ön kamerası ile dikkat çekiyor. 3000mAH batarya ömrü ile daha fazla kullanım süresi sağlarken, cihazları yüzde 40'a kadar daha hızlı şarj etme özelliğine sahip Qualcomm Quick Charge teknolojisi sayesinde de daha hızlı şarj oluyor. 2 GB RAM'e sahip olan cihazımızın 16 GB'lık dahili hafızası da, SD kart ile 128 GB'a kadar çıkarılabiliyor."  Operatör markalı ilk 4G tablet olan ve 150 Mbps'e kadar bağlantı hızlarını destekleyen Vodafone Smart Tab 6'nın ise yalnızca 406 gram ağırlığında ve 7,99 mm inceliğinde bir tasarıma sahip olduğu bilgisini veren Buruk, Vodafone Smart Tab 6'nın peşin satış fiyatının da 699 lira olacağını dile getirdi.  Vodafone Smart Watch 6 akıllı saatin ise Android 4.3 ve iOS 7 üzerindeki tüm cihazları desteklediğinin altını çizen Buruk, günlük rutinin kolaylıkla takip edilmesini sağlayan Vodafone Smart Watch 6'nın Bluetooth kulaklık olarak kullanılabilen kadranıyla öne çıktığına dikkati çekti.  Buruk, "Vodafone Smart 6 ve Vodafone Smart Tab 6, 1 Temmuz itibariyle bin 200 Vodafone Cep Merkezi'nde satışa sunulacak. Vodafone Smart Watch 6'yı da çok yakında satışa sunacağız" ifadelerini kullandı. 							
						
							
						
						
							