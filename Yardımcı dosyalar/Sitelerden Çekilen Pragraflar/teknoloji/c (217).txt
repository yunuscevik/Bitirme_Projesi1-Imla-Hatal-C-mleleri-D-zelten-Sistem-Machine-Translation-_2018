
	Denizli Pamukkale Üniversitesi Teknokent’te bir araya gelen 15 genç, bilişim ve teknoloji alanında 3 yıldır önemli projeler üzerinde çalıştılar. Son olarak ABD ve Avrupa’da kullanılmaya başlayan ancak henüz yayılmayan arttırılmış gerçeklik üzerine çalışan gençler, tamamen yerli kaynaklarla önemli bir projeye imza attılar. Loopar adı verilen sistemle, akıllı telefonlar bir objenin üzerine tutulurken, o objeyle ilgili tüm bilgiler, bir anda akıllı telefona akmaya başladığı, bu sayede bilgiye en kolay yoldan ulaşılırken, bu teknolojinin ilerleyen yıllarda her yerde kullanılabileceği belirtildi. 19 Mayıs’a özel olarak paranın üzerinde bulunan Atatürk resmine akıllı telefon tutulurken, parayı tanıyan sistem sayesinde akıllı telefonda Türk bayrağı ve Atatürk’ün resmi belirdiği ve 19 Mayıs Marşı çalındığı ifade edildi. 

	 ÜÇ YILDIR PROJE ÜZERİNDE ÇALIŞIYORLAR  
	Ürettikleri sistemle ilgili bilgi veren Loopar Şirketi kurucularından Hamza Mert yaptığı açıklamada, "Arttırılmış gerçeklik projesi geleceğin teknolojisi olarak algılanıyor. Biz Pamukkale Üniversitesi Teknokent’te tamamen yerli kaynaklarla, dışa bağımlı olmadan bunu geliştiriyoruz. 3 yıldır bunun üzerinde çalışıyoruz. Gelişmeye de devam ediyor. Bu arttırılmış gerçeklik cep telefonu ve tabletlerle bilgiye en hızlı ulaşmanın yolu. Bu teknolojinin dışa bağımlı olmadan üretilmesinin çok önemli olduğunu düşünüyoruz" dedi. 

	Bu teknolojinin hayatı çok kolaylaştırdığını kaydeden Hamza Mert, "Cep telefonunu bir objeye tutarak görüntülü tanıma teknolojisi ile sistem tanıyor. Gerekli içerik geliyor. Bu şekilde bilgiye ulaşıyorsunuz. Mesela ilaçla ilgili çok önemli bir faydası olacak. Bilinçsiz ilaç tüketimi çok fazla. Cep telefonunu ilacın üzerine tuttuğumuz zaman ilaçla ilgili bilgiler hepimizin anlayacağı dilde telefona akacak. Hatta engelli vatandaşlarımız işareti diliyle dahi kitabımıza ulaşmış olacaklar" diye konuştu. 

	Hamza Mert, şimdiden bazı siyasi partilerin ve şirketlerin bu teknolojiyi kullanmaya başladığını sözlerine ekledi. 

	 EMRAH VAROL  
	   
