
	Türkiye’nin geleceğine büyük katkılarda bulunması amaçlanan Bilişim Vadisi’nin temel atma töreni bugün Gebze'de gerçekleşti. Toplam 5 etap olarak planlanan ve 3 milyon metrekare alan üzerine inşa edilecek olan Bilişim Vadisi’nin ilk etabının temeli atıldı. 515 bin metrekare alan üzerine inşa edilecek Bilişim Vadisi’nin ilk etabı 55 milyon TL’ye mal olacak. Bilişim Vadisi’nin temel atma törenine Bilim, Sanayi ve Teknoloji Bakanı Fikri Işık, Kocaeli Valisi Hasan Basri Güzeloğlu, Kocaeli Üniversitesi Rektörü Prof. Dr. Sadettin Hülagü, Gebze Teknik Üniversitesi Rektörü Prof. Dr. Haluk Görgün, Kocaeli Büyükşehir Belediye Başkanı İbrahim Karaosmanoğlu, Gebze Belediye Başkanı Adnan Köşker, Dilovası Belediye Başkanı Ali Toltar ve çok sayıda davetli katıldı. 

	Törenin açılış konuşmasını yapan Kocaeli Büyükşehir Belediye Başkanı İbrahim Karaosmanoğlu, “Bilgi bizi aydınlığa götürecek, geliştirecek, kalkındıracak, ileri bir ulus, söz sahibi bir millet haline getirecek olan en önemli gücümüz, enerji kaynağımız. Bilinçsiz bir milletin ayakta kalması, varlığını sürdürmesi mümkün değildir. Hele hele söz sahibi olması asla mümkün değildir. En büyük güç bilgidir. Bilgiye millet olarak tarihte hep değer verdik. Araştıran millet olduk. Türk milleti olarak bilime önem veriyoruz ve bilimin bütün altyapısını hem günün şartlarına uygun olarak gözden geçiriyoruz ve eğitim hayatımızda da bilgiyi çok önemseyen bir strateji izliyoruz. Hükümetimizin, devletimizin bilime yaptığı yatırımlar çoğumuzca biliniyor” dedi. 

	Bilim, Sanayi ve Teknoloji Bakanı Müsteşar Yardımcısı Prof. Dr. Cevahir Uzkurt, “Altyapı projeleri önemli ölçüde tamamlanmış ve bugün üst yapı projelerine başlanacak olan bu vadi, ülkemizin ekonomik gücünü yükseltecek ve bizi dünyanın ilk 10 ekonomisi arasına sokacak en önemli atılımlardan biri olacaktır. Bugün ABD, Güney Kore gibi ülkelere bakıldığında ekonomilerinin temelinde en önemli yatırımın bilişime ve teknolojiye yapılmış olacağını göreceğiz. Bilişim teknolojilerinin en önemli yanı çok fazla yatırım yapılmadan sizlere büyük şirketler yaratabilmesidir. Google, Facebook gibi şirketlere baktığınızda kurulum aşamasında çok büyük yatırımlar olmadığını göreceksiniz. Bilişim Vadisi de tamamlandığında hem geleceğin bilişim şirketlerini ortaya çıkarmada hem de bilişim şirketlerini ülkemize çekme konusunda önemli faydalar sağlayacaktır” şeklinde konuştu. 

	Kocaeli Valisi Hasan Basri Güzeloğlu, “Bazı anlar ve zamanlar vardır ki hem tarihe tanıklık etmek hem de tarihin dönüşümünde yer almak adına çok önemlidir. Bugün bizler 21. yüzyılda öncü ve vizyon bir projeyi, büyük Türkiye’ye yakışan bir projeyi başlatmanın ve tanık olmanın gururunu yaşıyoruz. Türkiye Cumhuriyeti emin ve kararlı adımlarla geleceğe doğru yol alırken, vizyon projelerini de bir bir hayata geçiriyor. Bu bir dönüşüm projesidir. Bu bir değişimin başlangıcı, Türkiye’nin 2023 hedefi doğrultusunda dünyanın en gelişmiş ve en öndeki ilk 10 ekonomisi ve ülkesinden bir olma projesine atılmış kararlı adımlardan biridir” diye konuştu. 

	Bilim, Sanayi ve Teknoloji Bakanı Fikri Işık ise şunları kaydetti: 
	“Bugün burada geleceğin dünyasına yön verecek teknolojilerin üretileceği Bilişim Vadisi’nin üst yapı inşaatının temelini atmanın heyecanını ve gururunu yaşıyoruz. 2023 hedefleri doğrultusunda Türkiye’nin bir vizyon projesi olarak gördüğümüz Bilişim Vadisi projesinin bu aşamaya gelmesine kadar olan süreçte emeği geçen herkese teşekkür ediyor, bu vadinin sadece Kocaeli ve Türkiye için değil, tüm dünya için hayırlı olmasını diliyorum. Bilgi ve iletişim teknolojileri alanında yaşanan gelişmeler toplumsal hayatı her yönüyle şekillendiriyor. Günümüz dünyasında eski iş modelleri önemini yitirirken, teknoloji ile sağlanan yeni iş modelleri üretimde verimliliği artırmakta ve yaşam standartlarını yükselterek hayatı kolaylaştırmaktadır. Gelişimini bilgi ekonomisi temeli üzerine kurgulayan ve bu amaçla bilgi ve iletişim teknolojileri alanında stratejiler geliştiren ve uygulayan ülkelerin öne çıktığını görüyoruz. Sürekli büyümekte olan bilgi ve iletişim teknolojileri sektörünün dünyadaki pazar büyüklüğü 5 trilyon dolara ulaşmıştır. Bu alanda gelişmekte olan ülkelere en büyük fırsatları sunan sektör ise yazılım sektörüdür. Bilişim ve yazılım teknolojileri, ülke kalkınmasının en önemli dinamiği olarak öne çıkmaktadır." 

	AK Parti hükümetleri döneminde Türkiye'nin büyük bir gelişim gösterdiğini belirten Bakan Işık, "Ülkemizde ekonomik büyüme ve sosyal refahın artması için, güçlü olduğumuz geleneksel sektörlerde yüksek katma değerli üretim yapısına geçmemiz ve aynı zamanda yüksek teknolojili sektörlerin de üretim ve ihracatımız içindeki payını arttırmamız gerekiyor. Bunu gerçekleştirmek için odaklanmamız gereken alanların başında ise Ar-Ge, inovasyon, marka ve tasarım gelmektedir. Odaklanmamız gereken bir diğer konu da mal ve hizmet üretimi gerçekleştirdiğimiz bütün alanlarda bilişim teknolojilerindeki etkinliğimizi arttırmaktır. Son 13 yılda uyguladığımız politikalarla orta ve yüksek teknoloji ürün ihracatının toplam ihracattaki payını yüzde 53,8'den 64,8'e çıkardık. AK Parti hükümetleri döneminde 76 olan üniversite sayımız 193’e, 2 olan teknopark sayımız 59’a, Ar-Ge merkezi sayımız 184’e ve teknoloji transfer ofisi sayımız 34’e ulaştı. Yine Ar-Ge ve inovasyon faaliyetlerine verdiğimiz destekler neticesinde 2002 yılında yüzde 0,53 olan Ar-Ge harcamasının GSYH içindeki payı, 2013 yılında yüzde 0,95’e yükseldi. Bilişim sektöründe en önemli unsurların başında gelen nitelikli insan kaynağı bakımından 2002’de 28 bin 964 Ar-Ge personeli sayısı 2013’te 112 bin 969 kişiye yükseldi. 2000’li yılların başında 1 milyar dolar için IMF kapısında bekleyen Türkiye, 2015 yılında girişimcilerimizin yapacağı Ar-Ge ve yenilik faaliyetlerine sadece Bakanlığımız bütçesinden 1 buçuk milyar TL ayırabiliyor. Bugün geldiğimiz noktada Türkiye, yeni bir atılımın eşiğindedir. İnşallah 7 Haziran sonrası Türkiye, güven ve istikrar içinde yeni bir başarı hikayesi yazacaktır" diye konuştu. 

	Bilişim Vadisi'nin vizyon proje olduğunu ifade eden Bakan Işık şunları söyledi: 
	"Birazdan üst yapı inşaatının temelini atacağımız Bilişim Vadisi, bu dönemde yine bir başarı hikayesinin gerçekleşmesinde önemli yer tutacak vizyon projelerden birisidir. 3 milyon metrekarelik alana yayılan bu vadi, bilginin teknolojiye, teknolojinin de ürüne dönüşeceği Türkiye’nin bilişim üssü olacaktır. Akademinin, sanayinin, girişimcilerin, fikir üretiminin, akıl ve alın terinin buluşacağı 1,25 milyon metrekarelik Ar-Ge ofis alanına sahip bu vadide, sadece bilişim firmaları değil, bilişim teknolojilerine dayalı üretim yapmak isteyen tüm Ar-Ge firmaları da yerlerini alacaklardır. Bilişim Vadisi'nde, kuluçka merkezleri, uluslararası yenilik ve teknoloji transfer ofisleri ve prototip atölyeleri ile güçlü bir sinerji oluşacaktır. Vadi, çevresinde oluşturacağı ekosistemle birlikte 5 bin Ar-Ge firması ve yaklaşık 100 bin çalışanın kullanabileceği büyük rekreasyon ve spor alanları, eğitim tesisleri ve sosyal donatılarla zengin bir yaşam alanı haline gelecektir. Çevresinde en büyük 500 sanayi şirketinden 87’sinin bulunduğu, 37 OSB, 14 üniversite, TÜBİTAK ve TSE gibi kurumlarımızın yer aldığı bölgeyi, bilişim teknolojileri alanında bir cazibe merkezi haline getireceğiz. 3 buçuk saatlik bir uçuş mesafesi ile 25 trilyon dolar büyüklüğünde bir pazar hacmi ve 1 buçuk milyarlık bir nüfusa ulaşılabilen bölge, hava alanları, hızlı tren, otoyol bağlantıları ve Körfez Geçişi ile lojistik açıdan da önemli bir lokasyon haline gelecektir. Türkiye’nin en büyük üretim havzası olan Kocaeli’de yer alan Bilişim Vadisi, güçlü bir üniversite-sanayi işbirliği ara yüzü oluşturarak yenilikçi ve girişimci ruha sahip yeni iş modelleri ortaya çıkaracaktır. Bilişim Vadisi, en yüksek teşvik ve destekleri, mentörlük yapısı, danışmanlık hizmetleri, ucuz altyapı hizmetleri, fuar ve konferans organizasyonları ile nitelikli insan kaynaklarına erişim imkanlarıyla bir inovasyon ve girişimcilik iklimi oluşturacaktır." 

	Bakan Fikri Işık, Bilişim Vadisi'nin ulusal ve uluslararası üniversitelerle işbirliği yaparak eğitim üssü olacağını da kaydetti. Işık, "Bilişim Vadisi, Türkiye’nin ilk tematik inovasyon merkezine ev sahipliği yapacaktır. Bu projenin en önemli sac ayaklarından birisi hem firmalara hem de girişimcilere hayallerini gerçekleştirme imkanı sağlayacak kuluçka merkezlerinin bölgede yer alacak olmasıdır. Sözkonusu kuluçka merkezlerinden yeni küçük şirketler yani start-up ya da spinn-off firmaları çıkacaktır. Önümüzdeki dönemde TÜBİTAK’ı yeniden yapılandırarak sadece kendisi Ar-Ge ve proje yapan bir kurum olmaktan çıkarıp, yaptığı Ar-Ge ve projeleri büyük oranda özel sektör eliyle gerçekleştirecek bir yapıya kavuşturacağız. Bilişim Vadisi ile geleceğin dünyasına yön verecek teknolojilerin üretileceği bir ekosistemi kuruyoruz. Türkiye’nin teknoloji odaklı büyümesini hızlandıracak adımların en büyüğünü bu projeyle hayata geçiriyoruz. Dünyanın her yerinden teknolojiye yön veren bilim insanlarını ve yenilikçi fikirleri Bilişim Vadisinde bir araya getireceğiz. Böylelikle Türkiye’nin bilişim teknolojileri alanında dünya markası oluşturmasını sağlayacağız" dedi. 
	Bilişim sektörünün, kendisine yapılan yatırımları kısa sürede karlılığa çevirerek ülkelerin sadece teknolojik gelişmişlik düzeyini değil, ekonomik rekabet gücünü de artıran bir etkiye sahip olduğunu ifade eden Bakan Işık, "Bilişim sektörü yüksek maliyetli yatırımlar gerektirmemesi, ham maddesinin bilgi ve yaratıcılık olması, girdi sağlayacağı sektörlerin sınırsız olması nedeniyle, sektördeki firmaları kısa sürede büyük şirketlere dönüştürebilecek özelliğe sahiptir. 

	Yakın zamanda kurulmuş bazı bilişim şirketleri, asırlık dev firmalardan daha değerli hale gelmiştir. Artık dünya, sanayi toplumundan bilgi toplumuna geçiyor. Bilişim çağında bilgi üretimi maddi üretimden daha önemli hale gelmiş, dünyada mal ve hizmet üretimine yön vermeye başlamıştır. Gelişmiş ülkeleri incelediğimizde, bilişim sektörünün önemini daha önce fark ederek bu alanda yatırım yapan ülkelerin ekonomik olarak ne kadar hızlı geliştiğini görüyoruz. Bu ülkeler uygun yatırım iklimini oluşturarak, dünyada bilişim alanında bir çekim merkezi haline gelmiştir. Dünyada marka değeri en yüksek 3 şirket Apple, Microsoft, Google, bilişim teknolojileri alanında faaliyet göstermektedir. Bu noktada Türkiye, çalışmalarını hızlandırarak dünyada söz sahibi ülkeler arasına girmelidir. Ülkemiz, dünya bilişim sektöründe hem coğrafi hem de sosyal yapı olarak potansiyeli olan ülkeler arasındadır. Tüm sektörlere girdi sağlayan bilişim sektöründe üretmek için gerekli olan ham madde; akıl, bilgi ve yaratıcılıktır. Bilişim sektörünün en önemli sermayesi nitelikli insan kaynağıdır. Genç, dinamik nüfusun yoğun olduğu ülkemizin en büyük kaynağı ise akıl ve insan gücüdür. Nitelik insan kaynağının en önemli unsur olduğu konuların başında ise yazılım gelmektedir. Yazılım stratejimizi belirlemek ve vizyonumuzu oluşturmak amacıyla, Bakanlık olarak paydaşlarımızla bir araya gelerek yazılım sektörü strateji belgesini oluşturduk. Hazırlanan Yazılım Stratejisi belgesinde, yazılım metodolojisinin erken yaşlarda öğretilmesi, ilkokul seviyesinde kodlama dersi, bilişim sektöründe nitelikli insan kaynağı için eğitimler verilmesi, açık kaynak kodlu yazılım kullanımının yaygınlaştırılması, yazılım sektöründe ihtiyaç duyulan standartların geliştirilmesi, yazılım sektörünün kamu alımları yoluyla desteklenmesine yönelik düzenlemeler yapılması, ülkemizde Pardus gibi yerli yazılımların kullanımının yaygınlaştırılması, sektördeki dış ticaret etkinliğinin arttırılması için Yazılım İhracatçıları Birliği kurulması gibi bir çok eylem yer almaktadır" diye konuştu. 

	Bakan Işık, Bakanlığın Girişimci Bilgi Sistemi 2014 yılı geçici verilerine göre, bilgi ve iletişim teknolojileri sektörünün bir önceki yıla oranla yüzde 8,9 artışla yaklaşık 71,5 milyar TL’lik bir ticaret hacmine ulaştığını belirterek, "Şirket bilançolarına yansıyan yurt dışı satış rakamı ise yüzde 21 artışla yaklaşık 3,8 milyar TL’ye yükselmiştir. 170 binden fazla istihdamın oluştuğu sektörde en dikkat çekici husus, çalışan başına ücretin en yüksek olduğu 2. sektör olmasıdır. Yine aynı rakamı sadece yazılım sektörü için değerlendirdiğimizde, 2014 yılı geçici verilerine göre, yazılım sektöründe bir önceki yıla göre ciro yüzde 20,8 artışla yaklaşık 14,4 milyar TL’ye yükselmiştir. Yine, şirket bilançolarına yansıyan yurt dışı satış rakamı ise yüzde 34,2 artışla yaklaşık 1,2 milyar TL (553 milyon dolar) olmuştur. Bu rakamlar sektörün ekonomimiz içindeki ağırlığını net bir şekilde ortaya koymaktadır. Geleceği şekillendirecek bu teknolojiler bugünün laboratuvarlarında geliştirilen teknolojilerden başkası olmayacak. Bunun için 'Dünyada Gelişen Teknolojiler' ile ilgili Bakanlığımız bünyesinde ayrı ayrı çalışma grupları kurduk. Bu bağlamda, büyük veri, bulut bilişim, nesnelerin interneti, kablosuz iletişim teknolojileri (4G-5G), 3 boyutlu yazıcılar gibi teknolojiler üzerinde yoğun bir şekilde çalışıyoruz. Teknolojiyi sadece kullanan değil, aynı zamanda geliştiren bir ülke olmak için kararlılıkla yolumuza devam ediyoruz. Bilişim ve teknoloji alanında yatırım yapan ve özellikle Ar-Ge’ye önemli kaynaklar ayıran çok uluslu şirketlerin bu vadide yer almalarını istiyoruz. Buradan yerli ve yabancı tüm firmalara ve araştırmacılara bir çağrıda bulunuyorum. Biz Bilişim Vadisi ile ülkemizde gerekli sinerjiyi oluşturduk. Gelin her türlü teşviklerin ve desteklerin yer alacağı bu bölgede yerinizi alın. İnanıyorum ki bu vadi içinde yer alacak firmalar muhakkak surette kazançlı çıkacaklardır” dedi. 

	Konuşmaların ardından protokol üyeleri, temel atma butonuna birlikte bastılar. Törenin sona ermesinin ardından Bakan Işık ve beraberindeki protokol üyeleri, Bilişim Vadisi inşaat alanından görülebilen İzmit Körfez geçiş köprüsü inşaatını inceledi. 

	DİNÇER AKBİR-MEDENİ TOPALOĞLU  