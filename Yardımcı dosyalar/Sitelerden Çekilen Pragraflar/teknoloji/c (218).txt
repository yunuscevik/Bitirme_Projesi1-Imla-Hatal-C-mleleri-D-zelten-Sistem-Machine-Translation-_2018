
	BTK Başkanı Acarer yaptığı yazılı açıklamada, yurt dışından yolcu beraberinde getirilen cep telefonlarının kayıt altına alınmasında yeni bir uygulamanın başladığını belirtti. Yurt dışından yolcu beraberinde getirilen telefonların elektronik kimlik bilgisinin (IMEI) kayıt altına alınması sırasında ödenen harcın bugüne kadar sadece vergi daireleri ile anlaşmalı bankaların şubelerinden nakit veya hesaptan ödenebildiğini hatırlatan Acarer, “Tüketicilerden gelen yoğun talepler neticesinde Bilgi Teknolojileri ve İletişim Kurumu ile Maliye Bakanlığı koordinesinde bir çalışma yapıldı. Her iki kurumun ortak çalışması neticesinde yurt dışından yolcu beraberinde getirilen telefonların IMEI kayıt harçlarının İnternet Vergi Dairesi (https://intvd.gib.gov.tr) üzerinden ‘Cep Telefonu Harcı Ödeme’ seçeneği seçilerek kredi kartı ile yatırılmasına imkan sağlandı. IMEI kayıt işlemlerinin e-Devlet sistemi üzerinden yapılmasına rağmen harç ücretlerinin vergi dairesi veya bankaya gidilerek yatırılması gerekiyordu. Artık telefon kayıt harçları internet üzerinden kredi kartları ile kolayca ve zahmetsizce ödenebilecek. Bundan sonra yurt dışından telefon getiren vatandaşlarımız vergi dairesi veya bankaya gitmeden internet ortamında kayıt işlemlerini gerçekleştirilebilecek” dedi. 

	 "GÜNDE ORTALAMA BİN 800 TELEFON"  

	Acarer, cep telefonları ve sim kart ile çalışan elektronik kimlik bilgisine sahip cihazların yasal yollarla kayıt altına alınmasının vatandaşların güvenliği açısından da büyük önem taşıdığını belirterek, “2006 yılında kurulan sistemle kayıp, kaçak ve çalıntı cihazlar haberleşme hizmetine kapatılmaya başlandı. Daha önce çok yaygın olarak rastlanan cep telefonu hırsızlığı ve gasp olayları bu sistem uygulanmaya başladıktan sonra azaldı. Vatandaşlarımızın kayıt işlemlerini daha hızlı ve kolay bir şekilde yapabilmesi ve kayıtların doğruluğunun sağlanabilmesi için 12 Temmuz 2014’ten itibaren tamamen e-Devlet üzerinden kayıt sistemine geçildi. Bu kapsamda günde ortalama bin 800 cihazın kaydı gerçekleştiriliyor” ifadesini kullandı. 

	Acarer, yurt dışından yolcu beraberinde getirilen telefonların yurda girişten itibaren 60 gün içinde kayıt ettirilmesinin zorunlu olduğunu ve bir kişinin 2 yılda bir adet telefonu kayıt altına alabileceğini hatırlattı. 
