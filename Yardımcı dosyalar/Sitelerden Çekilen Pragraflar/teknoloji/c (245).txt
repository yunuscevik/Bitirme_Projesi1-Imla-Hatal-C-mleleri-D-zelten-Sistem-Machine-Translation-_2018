
	Tayvan Dış Ticareti Geliştirme Merkezi tarafından, ESL Türkiye işbirliği ile düzenlenen “Tayvan Excellence Gaming Cup” Finali 10 Mayıs’ta Yapı Endüstri Merkezi’nde gerçekleştirildi. Başvuruları 2 Nisan’da başlayan ve 1200 oyuncunun katıldığı yarışma 29 Nisan’da online olarak başladı. 1-22 Nisan arasında İstanbul’da 10 üniversitede ön başvuruların da alındığı yarışmada, online olarak yarışın başladığı son 10 gün boyunca 1200 oyuncunun oluşturduğu 240 takım mücadele etti. 

	Nefes kesen online elemeler sonucunda Babs, En kötü ikinci, Unknown Barcodes, Flamerlar Kulübü, Looking For Sponsors, ZONE ESports, FMF Esports Club ve 380 V takımları son 8’e kaldı. 
	Çeyrek Final, YarıFinal ve Final etkinliklerinin gerçekleştirildiği 10 Mayıs’taki etkinliğe ise 500’ü aşkın izleyici katıldı. 

	LoL karakterlerinin şovları ile bir partiye dönüşen finalde son ikiye Babs ve 380 V takımları kaldı. Finalde heyecanlı bir mücadele ile hedefe ilk ulaşan ve birinciliği alan taraf ise Babs takımı oldu. Taiwan Excellence Gaming Cup hayranları finali twitch.tv ‘den de online olarak takip etti. 

	Sponsorluğunu Tayvan’ın ASUS, FSP, Gigabyte, INWIN, MSI, Thermaltake ve Transcend gibi büyük teknoloji markalarının gerçekleştirdiği Tayvan Excellence Gaming Cup’ın final etkinliğinin açılışında bir konuşma yapan Taipei Ekonomi ve Kültür Kurulu Ankara ofisi Ekonomi Sekreteri Meggie LEE, “Türkiye'de yaşları 16 ila 50 arasında değişen 22,5 milyon oyun tutkunu var. Türkiye, kişisel bilgisayarda oyun oynamaya harcanan zaman konusunda, oyunlara özel kişisel bilgisayarlarda harcanan yüzde 70 oranındaki zamanla dünyada 3. sırada” dedi.  
