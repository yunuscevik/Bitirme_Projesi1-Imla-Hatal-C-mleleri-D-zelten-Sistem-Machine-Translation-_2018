
	20’den fazla ülkede, telekom operatörlerine farklı çözümler sunan Defne Telekomünikasyon ve 140 ülkede binin üzerinde şebekeye ağ ekipmanları sunan Ericsson, bilgi ve deneyimlerini birleştirerek ortak geliştirdikleri projelere bir yenisini daha ekledi. Defne Telekomünikasyon ve Ericsson işbirliği ile Filistin’in lider operatörü Jawwal’ın abonelerinin komşu ülke iletişim ağlarına istem dışı dahil olmalarını önleyen Border Roaming Controller çözümü devreye alındı. Bu çözüm ile aboneler, faturalarına farkında olmadan yansıyacak roaming bedellerinden kurtuldu. 

	Defne Telekomünikasyon Genel Müdürü Oğuz Haliloğlu, Filistin’de mobil abonelerin sıklıkla karşılaştığı en önemli sorunlardan birinin, komşu ülke operatörlerinin ağlarına istem dışı otomatik bağlanma olduğunu belirterek, “Ülke sınırları yakınında, komşu ülke iletişim ağlarının sinyalleri bazen daha kuvvetli olabilir ve bu bölgelerde bulunan aboneler istemeden otomatik olarak yabancı iletişim ağına bağlanabilir ve servislerini kullanabilir. Bu da abonelerin farkında olmadan yüksek roaming ücretlerine tabii kalmalarına, ‘fatura şoku’ yaşamalarına neden olabilir. Müşteri memnuniyetsizliği ve bu nedenle yaşanan çeşitli tazminat sorunları ile sonuçlanan bu problem, operatörün gelirlerine ve maliyetlerine de olumsuz etki yapar. Filistin’de de bu sorun sıklıkla yaşanıyordu. Gelişmiş ve kaliteli müşteri hizmeti verebilmek, ve hem kendilerinin hem de abonelerinin maliyetini azaltabilmek için, mobil operatörler iletişim ağlarının kapsamı olduğu her yerde abonelerine kendileri servis verebilmek ister. Defne Telekomünikasyon’un Ericsson işbirliğiyle Jawwal iletişim ağında hizmete soktuğu Border Roaming Controller ürünü, kendi iletişim ağı kapsama alanı içinde olan sınır bölgelerdeki abonelerinin farkında olmadan komşu ülke iletişim ağına geçmelerini engelleyen akıllı bir çözüm” dedi. 
	  
