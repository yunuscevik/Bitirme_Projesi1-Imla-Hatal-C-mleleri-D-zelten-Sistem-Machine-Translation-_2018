
	Minik mucitler yaptıkları eserlerle renkli görüntüler oluştururken, TV kumandalarının kaybolmasını engelleyecek icat dikkat çekti. 

	Çekmeköy Belediyesi, lise öğrencileri arasında Doğa Park’ta Bilim Şenliği düzenledi. Öğrencilerin daha önceden yaparak uluslararası ödül aldıkları projeler kurulan stantlarda sergilendi. Lise öğrencilerinin aklından geçenleri yaptığı ve yarışmaya katıldığı Bilim Şenliği renkli görüntülere sahne oldu. Bilim Şenliği’ne Çekmeköy Belediye Başkan Yardımcısı Şahmettin Yüksel ve çok sayıda vatandaş katıldı. Stantlarda bulunan projeleri tek tek inceleyen Yüksel, “Biz bu işe girerken gençlerimizle neler yapabiliriz, gençlerimizi nasıl değerlendirebiliriz diye yola çıktık. Bu gün geldiğimiz nokta ise çok önemli bir noktadır. İnşallah daha iyilerini yapabilmek için gayret edeceğiz. Ben bizimle beraber burada olan 80 öğrencimizin göstermiş olduğu başarıdan dolayı hepsinin tek tek kutluyorum” dedi. 

	 ELEKTRONİK KART İSTANBUL KART’I BİTİRECEK  

	Bugün liseden mezun olan Pınar Şahin, “Projemin adı ‘Elektronik İstanbul Kart’. Bu uygulama sayesinde İstanbul Kartlar kullanılmayacak. Bu projeyle android telefon kullanan insanlar bu uygulamayı telefonlarına indirebilecek ve bu sayede de kart kullanımı olmayacak. Yani telefondaki barkod sistemi sayesinde direkt cihaza telefonu okutup yerimize geçebileceğiz. Bu projeyle bakiye sorgulama, bakiye yükleme kendi telefonumuz üzerinden yapılabilecek” diye konuştu. 

	 “ENDEMİK BİTKİLER DOĞAL AFETLER KONUSUNDA UYARILARDA BULUNUYOR”  

	Yaptıkları uzun araştırmalar sonrası buldukları endemik projesiyle uluslararası üçüncülük alan Esra ve Ebru Turan kardeşler ise, “Endemik bitkiler doğal afetlere karşı bize bilgi veriyor. Biz bu projeyi uzun süren araştırmalarımız sayesinde bulduk. Bizim projemizin adı ‘Endemik’. Biz proje sayesinde doğal afetlerden birkaç dakika önce haber almayı hedefledik. Endemik, dünyanın her yerinde yetişmeyen ve sadece belirli bölgelerinde yetişen bir bitki türüdür. Endemik bizim ülkemizde çok sayıda bulunduğu için ülkemiz diğer ülkeler tarafından dikkat çeken bir ülke haline gelmiştir. Endemik konusunda ülkemiz doğal bir laboratuvar gibidir. Bizde yaptığımız araştırmalar sonucunda bunlardan yararlanmak istedik. Yaptığımız çalışmalar sonrası doğal afetler arasındaki bağlantıyı bulduk. Bu bitkilerden en çok bilineni ayçiçekleridir. Ayçiçekleri depremden 45 saniye önce tam dik konuma gelir ve yapraklarında su kaybı gözlenir. Bunun dışında ise deniz kenarlarında doğal afet öncesi çok fazla yosunlaşma görülür” şeklinde konuştular. 

	 TELEVİZYON KUMANDALARI ARTIK KAYBOLMAYACAK  

	Arkadaşlarının bilimi çok fazla sevmemeleri ve ona değişik şeyler söylemesine rağmen sevdiği bilim konusunda çalışmalarına devam eden lise öğrencisi Bahadır Köprübaşı da, yaptığı projeyle yarışmada dikkat çekti. Köprübaşı, “Arkadaşlarım bana değişik değişik şeyler deseler de ben bilimle uğraşmayı seviyorum. Bilim işini seve seve yapıyorum. Bu yaptığım projede günümüzün güncel sorunlarından biri olan kumandalarımızın kaybolmasını ele aldık. Kumandamız kaybolduğu zaman cihaza yerleştirdiğimiz düğme sayesinde kumandamızı rahatlıkla bulabiliriz. Hem cihazda hem de kumandada verici var. Düğmeye basıldığı zaman verici radyo frekansı ile bu kumandayı uyarıyor ve kumanda ötmeye başlıyor. Artık yastıkların ve koltukların altına bakmaya son diyebilirim” ifadelerini kullandı. 
