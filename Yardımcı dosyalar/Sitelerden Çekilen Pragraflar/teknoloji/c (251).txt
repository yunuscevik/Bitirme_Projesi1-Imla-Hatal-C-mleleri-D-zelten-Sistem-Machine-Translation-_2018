
	Yıldız Teknik Üniversitesi (YTÜ) Rektörü Prof. Dr. İsmail Yüksek, dünyada konuşulmaya başlanılan 5G Teknolojisi konusunda yaptığı açıklamada, konunun tüm paydaşları ile işbirliği yaparak, Türkiye’yi bu teknolojiye hazırlayabileceklerini ifade etti. Prof. Dr. İsmail Yüksek açıklamasında şu hususlara değindi: 
	“Mobil ağlar son otuz yıl içerisinde baş döndürücü bir hızla değişiyor, dönüşüyor ve kendi ekonomisini de beraberinde getirerek ülkelerin kalkınma politikalarını şekillendiriyor ve yön veriyor. 5G ile ilgili belirsizlik olmasına ve şu ana kadar hiçbir standartın resmileşmiş olmamasına rağmen sektörün büyük oyuncuları, kapsama alanı ve veri hızı üzerinde odaklanıyorlar. Gelişmiş ülkeler bu belirsizliği fırsat olarak görüyor ve gelecek 10 yıllık süreçte bütün araştırma kapasitelerini 5G’nin tanımlanması ve altyapı çalışmaları için kullanmaya hazır bir durum sergiliyorlar. 

	Birçok u¨lkenin kullanmaya başladığı ancak u¨lkemizin henu¨z gu¨ndemine girmeyen 4G teknolojisinin ardından şimdi de 5G gündemde yer almaya başladı ve son günlerde Türkiye’de 4G ve 5G teknolojilerinin kullanımı hakkında tartışmalar yaşanmaya başlandı. Türkiye’nin geleceği açısından bu tartışmaların zamanlamasının çok doğru olduğuna inanıyorum. Türkiye yeni bir sisteme entegre olarak tüketici rolüne devam etme ya da gelecekteki bir sisteme yatırım yaparak karar verici ve üretici olma konularında karar aşamasındadır. Bu konu üzerinde çok tartışılması, görüşlerin paylaşılması ve stratejilerin geliştirilmesi gereken hayati bir konudur. Bu tartışmaları doğru bir zeminde değerlendirmek için 4G ve 5G’nin getirdiği teknolojik yenilikler hakkında yapılan değerlendirmeleri iyi okumakta fayda bulunmaktadır. 
	Bu değerlendirmeler ışığında, Türkiye’nin önemli bir karar aşamasında olduğu bir gerçektir. Güncel teknolojiye entegre olma ya da gelecek teknolojisinin alt yapısını oluşturmaya yatırım yapma konusunda karar vermemiz gerekecek. Türkiye bugünden itibaren 5G’ye yatırım yapmak ilgili tartışma platformlarını oluşturmalı ve karar vericiler, akademisyenler, konu uzmanları, bilişim şirketleri, STK’lar ve ilgili tüm paydaşların katılımıyla geniş tabanlı bir zemin oluşturulmalıdır. Bu konuda devlet, özel sektör ve akademi dünyası ayrı ayrı çalışmalar yapmak yerine bir üst akıl altında ve doğru platformda çalışmalarını birlikte yapmalıdır. Konuyla ilgili ülkemizdeki beyin gücünü biraraya getirmek, potansiyelimizi ortaya çıkarmak ve görev paylaşımı yaparak her biri farklı uzmanlık alanında çalışacak proje gruplarının oluşturulmasını sağlamalıyız. 

	Üniversiteler açısından da 5G konusunda alınacak karar eğitim ve araştırma politikaları açısında çok belirleyici olacaktır. Konuyla ilgili ar-ge projelerinin hazırlanmasında, insan kaynağının yetiştirilmesinde ve teknoloji üretilmesinde üniversiteler gerekli sorumluluğu alacak ve onlar için de Türkiye’nin kalkınmasına doğrudan etki edecek önemli bir vizyon olacaktır. 

	Yıldız Teknik Üniversitesi olarak 5G’ye geçiş ile ilgili yapılacak çalışmalarda aktif olarak yer alma, know-how oluşturma, teknoloji üretme ve insan kaynağı yetiştirme konularında görev ve sorumluluk almaya hazır olduğumuzu kamuoyunun bilgilerine sunarız”. 
