
	Genel seçimler öncesi ‘Türkiye’nin üzerindeki kara bulutlar’ başlıklı başyazı kaleme alan New York Times gazetesi, yazıda seçim sürecini değerlendirerek, AK Parti Hükümeti ile Cumhurbaşkanı Erdoğan’ı hedef aldı. Süreci tehlikeli, atmosferi ise alışılmadık biçimde karanlık ve korku verici olarak tanımlayan New York Times, Erdoğan'ın doğru söyleyenlere karşı giderek hasmane bir tavır takındığını belirterek, ABD ve NATO müttefiki ülkeleri harekete geçmeye davet etti. 

	Türk Hack Team üyesi onlarca vatansever hacker eş zamanlı saldırılarla, Türkiye’nin iç işlerini hedef alıp kaos oluşturmaya çalışan New York Times’ın web sitelerine gece saatlerinde operasyon düzenledi. New York Times’ın İngilizce (homedelivery.nytimes.com), ve İspanyolca siteleri (es.nytimes.com) ile blog (blog.nytimes.com), uygulama (app.nytimes.com) ve kayıt sistemini (register.nytimes.com) hedef alan Türk Hack Team üyeleri, siteleri saatlerce erişime kapatıp, sunuculara yüksek miktarda zarar verdi. 

	 ULUSLARARASI DARBE GİRİŞİMİ  
	Saldırıya ilişkin açıklama yapan Türk Hack Team Lideri ZoRRoKiN, New York Times’ın bu hareketinin açık bir provokasyon olduğunu belirterek, seçime doğru küresel güçlerin yurt içinde ve yurt dışında eş zamanlı adımlar attığını dile getirdi. Türkiye Cumhuriyeti Devleti Cumhurbaşkanı makamının bu denli ayaklar altına alınıp, çeşitli güç odaklarına ‘harekete geçin’ çağrısı yapılamayacağının altını çizen ZoRRoKiN, bunun uluslararası bir darbe girişimi olduğunu öne sürdü. ABD’nin önce kendi iç çelişkilerini çözmesi ve dünyaya kan kusturdukları gerçeğinin unutulmaması gerektiğini vurgulayan ZoRRoKiN, karşılarında hangi güçler olursa olsun vatanın bütünlüğünü korumak adına saldırılarının devam edeceğini ifade etti.  
