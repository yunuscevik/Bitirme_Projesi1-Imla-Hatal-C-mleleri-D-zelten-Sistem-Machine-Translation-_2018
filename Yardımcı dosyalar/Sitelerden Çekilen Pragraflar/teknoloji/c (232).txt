
	Yıllık büyüme hedeflerini tutturan ve Türkiye pazarında aktif olduğu sektörlerde etkisini her geçen gün arttıran Fujifilm Türkiye, bölge ülkeleri üzerinde de önemli bir konuma geldi. Kazakistan, Özbekistan ve Azerbaycan’ın da içinde bulunduğu 10 ayrı ülkenin yönetimi, Fujifilm Türkiye üzerinden gerçekleştiriliyor. 

	“Bölgesel büyüme stratejisi” kapsamında yaptığı başarılı çalışmalarla dikkat çeken Fujifilm Türkiye Başkanı Jun Higuchi, mevcut görevine ek olarak Fujifilm Orta Doğu Başkanlığı görevine de atandı. Jun Higuchi, Fujifilm Türkiye Başkanlığı görevi ile Fujifilm Orta Doğu Başkanlığı görevini aynı anda sürdürecek. Yeni atamayla, Jun Higuchi, Türkiye ile Kuzey Afrika ve Orta Doğu’ya bağlı ülkeleri de yönetecek. Medikal ve Grafik Sistemler Genel Müdürü Cengiz Metin ise Fujifilm Türkiye’nin tüm iş kolları ve kurumsal bölümlerinden sorumlu Genel Müdürü olarak görevini sürdürecek. 

	Türkiye’de medikal sistemler, grafik sistemler, endüstriyel ürünler, dijital kamera ve fotoğraf baskı ürünleri alanında faaliyet gösterdiklerini ve pek çok sektörde pazar lideri olduklarını belirten Genel Müdür Cengiz Metin, 3 yıl içinde gösterdikleri performansın bu kararda etkili olduğunu söyledi. Cengiz Metin, “Fujifilm, 2014'de Türkiye cirosunu 80 milyon Euro olarak gerçekleştirdi. Haziran 2012’den bu yana yıllık büyüme hedeflerimizi tutturarak Türkiye pazarındaki lider pozisyonumuzu daha da güçlendirdik. Gösterdiğimiz bu performans, Fujifilm’in merkezi yönetim modeli içinde Türkiye’nin yönetim üssü olmasını sağladı. Bu da bizler için gurur verici bir durum” dedi. 
	  
