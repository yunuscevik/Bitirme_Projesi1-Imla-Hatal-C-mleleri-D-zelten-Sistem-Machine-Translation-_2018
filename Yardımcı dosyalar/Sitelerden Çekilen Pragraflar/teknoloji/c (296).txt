 RADİKAL -  
                Avrupa 
               Uzay Ajansı'nın (ESA) bir kuyruklu yıldıza yolladığı Rosetta uzay aracının modülü Philae'nin, pilinin bitmesi üzerine kasımda geçtiği uyku modundan çıktığı ve 
                    Dünya 
                   ile iletişim kurduğu bildirildi. 
ESA'dan yapılan açıklamada, kasım ayından bu yana gönderildiği kuyruklu yıldızın yüzeyinde uyku modunda bekleyen Philae'nin Dünya ile iletişime geçtiği duyuruldu. 
Philae için açılan Twitter hesabında da "Merhaba Dünya! Beni duyabiliyor musun?" mesajı yer aldı. Uzmanlar, Philae'nin indiği kuyruklu yıldızın Güneş'e yaklaştığını, bu sayede modülün tekrar çalışmak için yeterince enerji toplayabildiğini söyledi. 
Güneş enerjisi ile çalışan ESA'ya ait modül, 12 Kasım 2014'te "67P Churyumov-Gerasimenko" adlı kuyruklu yıldıza konmuştu. Bir kuyruklu yıldıza ulaşan ilk uzay modülü özelliği taşıyan Philae'nin 67P'nin yüzeyine inişi 7 saati bulmuş, modül pili bitmeden önce 60 saat çalışabilmişti.  Rosetta ve Philae adına açılan 
                resmi 
               
                sosyal 
               paylaşım sitesi hesaplarından ise yolculuğa dair tüm ayrıntılar, fotoğraflar ve gelişmeler anlık paylaşılmıştı. Philae'nin 67P'nin yüzeyine başarılı şekilde inişi, Twitter hesabından 17 dilde "Ben vardım. Yeni adresim 67P" mesajıyla duyurulmuştu.  67P kuyruklu yıldızını yakalamak için 11 yıl önce fırlatılan Rosetta, Jüpiter'in yörüngesine en yakın uçan uzay aracı oldu. Ana enerji kaynağı olarak sadece güneş panellerini kullanan Rosetta ile fırlatıldıktan sonra enerji tasarrufu için 31 ay boyunca hiç iletişim kurulmadı. Pillerinin tükenmesinin ardından 15 Kasım 2014'te uyku moduna geçen Philae'nin, kuyruklu yıldızın yüzeyinden organik moleküller topladığı ve Dünya'ya bilgiler göndermeyi başardığı açıklanmıştı. 
Philae, son olarak kuyruklu yıldız güneşe yaklaştığında kendisini tekrar güneşi görebilecek şekilde konumlayabilmişti. Philae'nin güneş enerjisi alabildiğinde uykudan uyanarak elde ettiği verileri Dünya'ya göndermeye devam etmesi bekleniyordu.  AA   