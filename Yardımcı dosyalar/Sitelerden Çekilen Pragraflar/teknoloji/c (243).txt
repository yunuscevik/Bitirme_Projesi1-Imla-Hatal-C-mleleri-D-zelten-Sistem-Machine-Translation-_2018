
	Çanakkale Zaferi’nin en önemli simgelerinden biri olan Nusrat Mayın Gemisi’nden ismini alan oyun, özellikle gençlerin yoğun ilgisini çekiyor. Özel ses ve görüntü efektlerinin yer aldığı oyun, Google Play’de ilk iki haftanın sonunda 50 binin üzerinde yüklendi. Oyunun fragmanı da kısa bir sürede binlerce kişi tarafından izlendi. 

	Yayınlandığı ilk günde Google’nin ‘Global Top 500 En Yeni Uygulamalar’ sıralamasına 284. sıradan giriş yapan Nusrat’ın ilk 2 hafta içinde ‘En iyi 10’ sıralamasına girdiği öğrenildi. Mobil oyun, 15 gün içerisinde Android işletim sistemli cihazların uygulamalarının bulunduğu Google Play markette dünyanın “en popüler oyunları” kategorisinde ise 56. sıraya yükselerek gençlerin beğenisini kazandı. 

	Android markette ve Apple Store’da kullanıcıların beğenisine sunulan mobil oyunun gençlerin tarih bilincine katkı sağlaması hedefleniyor. 3 boyutlu mobil oyunun ilk bölümünde elinde kalan son 26 mayını Çanakkale Boğazı’na döşeyerek düşman donanmalarına büyük kayıplar verdiren Nusrat Mayın Gemisi’nin bu tarihi görevi işleniyor. Diğer bölümlerde ise oyuncuların top atışları ve çatışmaların olduğu 18 Mart Deniz Muharebesi, Tekke Koyu çıkarması, Kirte Köyü Muharebesi, Arıburnu Çıkarması ve Conk Bayırı gibi mücadeleleri başarıyla geçebilmesi amaçlanıyor. Çanakkale, Sarıkamış, Sakarya, Malazgirt gibi tarihi olayların yıl dönümlerinde on binlerce genci bir araya toplayan ve imza attığı projelerle genç nesillerin tarih bilincinin daha da gelişmesini amaçlayan Gençlik ve Spor Bakanlığı’nın gelecek dönemlerde mobil dünyada daha sık yer alması bekleniyor. 

	 YABANCI ÜLKELER DE BÜYÜK İLGİ GÖSTERİYOR  

	3 boyutlu mobil oyun, mobil marketlere yüklendikten sonra ülke sınırları dışında da yoğun bir ilgiyle karşılandı. “Nusrat”, yüklendiği ilk haftanın sonunda başta Almanya ve ABD olmak üzere uluslararası alanda da birçok ülke tarafından ve farklı dillere sahip kullanıcılar tarafından indirildi. Mobil oyunun 10’dan fazla ülkede binlerce kullanıcısının olduğu belirtiliyor. 

	“Nusrat” ile ilgili bütün içerik ve detaylara http://nusrat.gsb.gov.tr, Facebook: https://www.facebook.com/GSBnusrat, Twitter: https://twitter.com/GSBnusrat Fragman, Youtube: https://www.youtube.com/watch?v=lKYdTz32i9w linklerinden ulaşılabiliyor. 
