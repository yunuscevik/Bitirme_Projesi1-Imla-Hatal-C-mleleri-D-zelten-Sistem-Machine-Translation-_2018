
	Kadir Has Eğitim Teknolojileri Destek Birimi tarafından tasarlanan Eğitimde Yenilikçi Yaklaşımlar Serisi’nin ilki Mühendislik ve Doğa Bilimleri konusu üzerine yapıldı. Teknolojinin bir oyun değil, bilgiye ulaşmada çok etkin bir araç olduğunu vurgulayan Okutman Işıl Doğan, “Z kuşağı zaten teknolojiyle yoğrularak geldi. Bundan sonra daha da iddialı bir tespitle mobil dünyada hayatlarını sürdürecek. Şu sıralarda biz elektronik ticaretin yerine mobil ticareti tartışır durumdayız. Bu sistemle eğitilen öğrenciler, teknolojinin bir oyun değil bilgiye ulaşmada çok etkin bir araç olduğunu hazmederek eğitimlerini tamamlayacaklar. Mezun olduklarında çalışma hayatlarında da teknolojiyi çok daha etkin, hiçbir çekinceleri olmadan, her türlü rapor üretiminde, amirleriyle ilişkilerinde, günlük yaşantılarında kullanacaklar. Bunu daha üniversite sıralarında yoğun bir şekilde öğrenmiş ve günlük hayatlarının bir parçası haline getirmiş olacaklar. Hayatının her alanında, dersinde, okulunda, evden eğitim alırken, dersini çalışabilir sınavına girebilirken teknolojiyi kullanan öğrenci, bu sistemle teknolojiyi bir tüketim değil üretim aracı olarak kullanmayı öğrenecek” dedi. 

	“Z kuşağı gençlerimize onlarla aynı dili konuşarak dokunmayı, doğru hikâyelerimizi doğru yollarla aktarmayı hedefliyoruz” diyen Yenidoğan, “Biz Kadir Has olarak şuanda Y kuşağı gençlerimize eğitim veriyoruz. Z kuşağı gençlerin de kapıda olduğunu bildiğimiz için onları en iyi şekilde eğitmek üzere hazırlıklarımızı tamamladık. “Eğitimde Yenilikçi Yaklaşımlar Serisi” de bunun bir ürünüdür. Eğitimde teknolojiyi maksimum derecede kullanıyoruz. Bu şekilde de hem üniversite olarak hem de Mühendislik ve Doğa Bilimleri Fakültesi özelinde, Z kuşağı gençlerimize onlarla aynı dili konuşarak dokunmayı, doğru hikâyelerimizi doğru yollarla aktarmayı hedefliyoruz” değerlendirmelerinde bulundu. 

	Yeni neslin aldığı eğitim ve öğretim anlayışının farklarına dikkati çeken Yenidoğan, “Sadece Mühendislik ve Doğa Bilimleri özelinde değil, bahsettiğimiz Z kuşağı gençler, teknoloji ile birlikte doğmuş gençler olduğu için onların eğitim ve öğretim anlayışı bizim kâğıt kalemle kara tahtada aldığımız eğitimden çok farklı. Onları tatmin edecek, arzu ettikleri doyurucu bilgiyi verecek yaklaşımlar da eğitimde teknolojiyi etkin kullanmaktan geçiyor. Bu sistem, onları en etkin şekilde teknolojik dünyaya hazırlamayı hedefliyor” ifadesini kullandı. 
	  
