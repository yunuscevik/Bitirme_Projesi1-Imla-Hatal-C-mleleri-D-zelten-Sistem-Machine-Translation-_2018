
	Amasya Üniversitesi Teknik Bilimler Meslek Yüksekokulu Tekstil, Giyim, Ayakkabı ve Deri Bölümü öğrencileri Fatma Aktaş ile Büşra Bolat’ın tasarladıkları çanta, üzerindeki güneş panelinden sağlanan elektrik enerjisiyle çantanın içine yerleştirilen led lambaları aydınlatırken, ayrıca cep telefonu da şarj ediyor. 
	Karanlıkta kaldığı apartmanda arasında çantasının içindeki anahtarı bulamaması üzerine aklına parlak bir fikir gelen Fatma Aktaş, “Çantanın içerisinde bir ışık olsa daha rahat bulabilirim diye düşündüm. Projemize böyle başladık” dedi. 

	Aktaş’ın başına gelenleri anlatması üzerine işe koyulduklarını belirten Büşra Bolat da, “Biz ilk önce ledlerimizi 9’ar voltluk 3 pille çalıştırdık. Daha sonra bunları nasıl geliştirebiliriz diye düşünürken güneş paneli aklımıza geldi. 200 liraya mal olan çantadaki düzeneğe bağladığımız telefon iki saat içerisinde tam doluyor. 10 dakika içerisinde yüzde 7 oranda şarj oluyor” diye konuştu. 

	Öğrencilerinin çantadan çantaya yerleştirilebilecek şekilde tasarladıkları projeyi önemli bulan Tekstil, Giyim, Ayakkabı ve Deri Bölüm Başkanı Öğretim Görevlisi Tuğba Caner Sönmez, “Bayanların olmazsa olmazı çantalar. Çanta içerisine yerleştirdiğimiz güneş enerjisi paneliyle biz güneşten aldığımız enerjisi çanta içini aydınlatmada ve telefonumuzu şarj etmede kullandık. Japonların yaptığı bir şey vardı ama biz sırt çantasında gördük. Onların kullanma şekli farklıydı. Bu şekilde çanta içi aydınlatma olarak ilk defa düşünülmüş bir şey. Çünkü anahtar bulmak, bayanların çantaları biraz karışık olduğundan ötürü onu bulmak ve bize kolaylık sağlaması açısından ilk defa düşünülmüş bir şey” şeklinde konuştu. 

	Okulda düzenlenen proje yarışmasında dikkat çeken projeyi başarılı bulan okul müdürü Yrd. Doç. Dr. Feda Öner de öğrencilerini kutladı. 

	 MURAT ÇELİK A.  
