
	Kartal Belediyesi ile Yakacık Mesleki ve Teknik Anadolu Lisesi’nin işbirliğiyle bu yıl ikincisi düzenlenen Sumo Robot Yarışması, renkli görüntülere sahne oldu. Üç aydan beri yarışmalara hazırlanan yaklaşık 60 öğrenci, yaptıkları robotları merakla beklenen yarışmada sergiledi. Lise öğrencilerinin yaptığı 20 robotun katıldığı müsabakalar eleme usulüyle yapıldı ve kazanan robotlar bir üst tura çıkma şansı yakaladı. Kıyasıya rekabetin yaşandığı yarışmada boy gösteren robotlar, üzerlerinde bulunan sensörler vasıtasıyla rakibinin bulunduğu konumu algılayarak yarışma çizgisi dışına iterek galip gelmeye çalıştı. 

	 “AMAÇ, GENÇLERİN YARATICILIKLARINA KATKIDA BULUNMAK”  
	Kartal Belediye Başkan Yardımcısı Ömer Fethi Gürer, “Kartal Belediyesi, Yakacık Mesleki ve Teknik Anadolu Lisesi ile işbirliği yaparak 2’nci Suma Robot Yarışması’na katkı verdi. Burada amacımız gençlerin düşünen, üreten ve yaratıcılıklarına katkıda bulunmak. Kartal Belediye Başkanımız Op. Dr. Altınok Öz, spora, kültüre, sanata ve ayrıca okullardaki gençlerin yeteneklerinin gelişmesine ayrı bir önem veriyor. Bu da onların bir yansıması çünkü geleceğimiz onların yapacakları çalışmalarla ileride ülkemizin daha iyi noktalara ermesini sağlayacak projeler gelişebilir. O çalışmalardan patent alarak ürünler üretebiliriz. Bugün yapılan yarışmada da katılım ve ilgi güzel. Çocukların becerilerinin sergilendiği bir yarışma oluyor. Kartal Belediyesi olarak okulların yaptıkları bu tür çalışmalara bundan sonra da destek vermeye devam edeceğiz” ifadelerini kullandı. 

	 ROBOTLARI YAPAN ÖĞRENCİLER, ÇALIŞMALARINI ANLATTI  
	Büyük uğraşlar sonucunda yaptıkları robotlarıyla birlikte yarışmaya katılan öğrenciler çalışmalarını anlattı. 
	Yarışmaya katılan lise üçüncü sınıf öğrencisi Akın Yıldız, “Okulumuzda Sumo robot yarışması vardı biz de arkadaşlarımızla birlikte katılmaya karar verdik. 2 aylık bir sürede robotumuzu yaptık ve birinci olmaya çalışacağız” dedi. Robot yapmanın güçlüklerinden bahseden bir başka yarışmacı öğrenci Ramazan Turde ise “İçindeki devreleri yapmak gerçekten zor oluyor, çok küçük lehimler yapmanız gerekiyor ve çok uğraştıran bir şey” şeklinde konuştu.  

	FERHAT YASAK   
