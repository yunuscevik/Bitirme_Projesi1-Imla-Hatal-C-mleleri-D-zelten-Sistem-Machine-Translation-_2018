
	Türkiye’nin internet trafiğinin önemli bir yüzdesini yöneten Medianova’nın verilerine göre, Türkiye’deki internet trafiği saat 18.00’den itibaren yüzde 150 oranında artış kaydetti ve uzun saatler boyunca bu şekilde yüksek seyretti. Önceki yıllarda gerçekleşen seçimlerle karşılaştırıldığında, bu yıl daha farklı bir durumla karşılaştıklarını belirten Medianova CEO’su Serkan Sevim, “Geçtiğimiz yıllarda ilk veriler açıklandıktan sonra artan trafik, yaklaşık yarım saat içinde normal seyrine dönerdi. Bu yıl ise oy sayımına ilişkin sonuçların gelmesi ile başlayan yoğun internet trafiği, gece saat 01.00’e dek devam etti. Ertesi gün sabah saatlerinde de normalin yüzde 70 üzerinde bir trafikle güne başladık. Bu farkın oluşmasında, akıllı telefon ve tablet gibi cihazların kullanımının yaygınlaşmasının da mutlaka rolü var çünkü mobil cihazlardan gelen trafikte de önemli bir artış görünüyor” dedi. 
