
	Cep telefonunda bir dönem sona erdi. Milyonlarca cep telefonu kullanıcısını yakından ilgilendiren 'uyarı tonu' uygulaması bugünden itibaren kalktı. Bilgi Teknolojileri ve İletişim Kurumu Başkanı Tayfun Acarer artık numarasını başka bir operatöre taşıyan ve uyarı tonundan rahatsız olan kişilerin bu tonu duymayacağını belirtti. Acarer, Bilgi Teknolojileri ve İletişim Kurulu'nun uyarı tonu konusunda düzenleme yaptığını hatırlatarak, “Yapılan düzenlemeye göre 16 Mayıs tarihinden itibaren numarasını taşıyanları arayanlara uyarı tonu verilmeye devam edilecek ancak istemeyen abonelere uyarı tonu verilmeyecektir. Operatörlere 12 Mayıs tarihine kadar abonelerden uyarı tonu isteyip istemediklerine ilişkin tercihlerini alma zorunluluğu getirmiştik. Operatörler tercihleri aldı. Bugünden itibaren numarasını taşıyanlardan ve uyarı tonunu istemeyen abonelere uyarı tonu verilmeyecek” diye konuştu. 

	Acarer, “Numara taşıma uygulamasının başlamasıyla birlikte tüketicilerin mağdur olmaması için 'uyarı tonu' verilmesi uygulamasını getirmiştik. Ancak, operatörler tarafından uygulamaya konulan 'her yöne' tarifelerin devreye girmesi ve bu tür tarifelerin operatörlerce yoğunlukla kullanılması ile birlikte her yöne eşit ücretlendirilen abonelere uyarı tonu dinletilmesinin tüketiciyi koruma işlevinin ortadan kalkması sebebiyle, uyarı tonu ile ilgili yeni bir düzenleme yapılması ihtiyacı ortaya çıkmıştır” dedi. 

	 YENİ YILDA SADECE İSTEYENE  
	Düzenlemeye göre 1 Ocak 2016 tarihinden itibaren uyarı tonu sadece isteyen abonelere verilecek. Bu tarihten sonra bu uyarı tonunu istemeyen abonelere uyarı tonu verilmeyecek. Sabit numara taşınabilirliğinde ise her yöne tarifelerin yaygın olmaması nedeniyle, eski uygulama devam edecek. Aboneler uyarı tonu konusundaki tercihlerini SMS yoluyla, internet üzerinden, çağrı merkezi kanalıyla veya bayi aracılığıyla iletebilecek.  

	Kaynak: Osman Çobanoğlu / Türkiye gazetesi 
