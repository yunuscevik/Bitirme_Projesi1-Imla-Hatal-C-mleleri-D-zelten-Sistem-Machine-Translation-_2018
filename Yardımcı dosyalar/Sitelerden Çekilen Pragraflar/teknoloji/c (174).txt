
	Tüketicileri ve iş süreçlerini temelden etkileyecek ve dijital dönüşümü hızlandıracak olan nesnelerin interneti kavramı ile ilgili düzenlenecek olan 'Nesnelerin İnterneti ve Pazarlama Eğitimi' sertifika programına Kadir Has Üniversitesi ev sahipliği yapacak. Türkiye’de çok fazla örneği olmayan ve Kadir Has Üniversitesi bünyesinde kurulan IoT Akademi tarafından organize edilen bu etkinlik, 13 Haziran – 27 Haziran tarihleri arasında her cumartesi günü gerçekleşecek.  

	 ÖNÜMÜZDEKİ 20 YILIN EN FAZLA KONUŞULACAK KONULARINDAN BİRİ  
	Nesnelerin interneti kavramının önümüzdeki 20 yılın en fazla konuşulan konularından biri olacağını söyleyen program koordinatörlerinden Yiğit Kalafatoğlu, teknolojik dönüşümün, birbiriyle haberleşen makinelerin ve insanlar yerine karar veren objelerin internet dünyasında pazarlamanın da çok farklı yerlere gideceğini söyledi. Tüketicilerin yerine artık makinelerin bazı şeylere karar verebileceğini ve satın alma kararlarını alabileceğini belirten Kalafatoğlu, etkinliğin içeriği ile ilgili şunları söyledi, “Şu an itibariyle 6 farklı atölye programı, workshop ile hem teorik hem pratik alanda 11 farklı ders vereceğiz. Robotlar, akıllı saatler, gözlükler, sanal gerçeklik, insansız hava aracı drone, 3 boyutlu yazıcı gibi cihazları buraya getireceğiz. Bunların teoride nasıl çalıştığını, nasıl programlanabildiğini ve pratikte neler üretilebildiğini deneyimleme şansını katılımcılara sunacağız” dedi. 

	 PROGRAMA KİMLER KATILMALI?  
	Kalafatoğlu programa katılımın, hızlı tüketilen ürün grupları yani FMCG sektörü başta olmak üzere pazarlama iletişimi yönetim kadrolarında yer alan kişiler tarafından tercih edilmesinin yararlı olacağını söyledi. "Bu alanda çalışanlar bugünden bunları görüp, tanıyıp, vakıf olurlar ve bu cihazların yeteneklerini yakından tanıma şansı bulurlarsa ilerde iş hayatları ve pazarlama süreçlerinde kendilerine katkı sağlamış olurlar" diyen Kalafatoğlu, programın yaz ortasında başlayıp genişleyerek Eylül'de devam edeceğini ve Kadir Has Üniversitesi bünyesinde sürekli bir şekilde yer alacağını belirtti. 

	 NESNELERİN İNTERNETİ KAVRAMININ KİŞİLERİN İNTENETİ KAVRAMINA DÖNÜŞÜMÜ  
	Nesnelerin interneti kavramının çok yeni olmasına rağmen mobille birlikte en çok konuşulan konular arasına girdiğini söyleyen programın diğer koordinatörü Sunay Şener, "Bu kavram aslında mobil ile beraber nesnelerin interneti olmaktan çıkıp kişilerin interneti olmaya başladı. Bu noktada kişilerin hayatı artık daha hızlı ve birbirine senkron bir şekilde ilerleyecek. Birçok makine ve nesne insanlar için anlamlı bir hale gelecek ve kişiye özel bir şekilde çalışacak” dedi. Birçok teknoloji firmasının bu alanda yatırım yaptığına değinen Şener, "Örneğin Amazon, dronelarla siparişlerin son kullanıcıya ulaştırılması üzerine ciddi yatırımlar yapıyor. Aynı şekilde 3D yazıcılarla birlikte çok büyük bir endüstriyel devrimden bahsediyoruz ki artık stok bulundurma gereği kalmadan büyük uçak firmaları ihtiyaçları olduğu dakikada ürünleri üretebilme üzerine çalışmalar yapıyorlar. IBeacon adı verilen kavramda ise pazarlama sektöründe kullanıcıları mikro lokasyonda yani iletişimin en hızlı başlayacağı noktada yakalamak üzerine donanımlar mevcut. Bu donanımlarla kullanıcıyı en yakın noktada yakalayarak ona bir mesaj gönderme artık bir hayal değil gerçek olacak’’ diye konuştu. 

	 "AKILLI SAATLER SON DÖNEMDE BÜYÜK BİR PATLAMA YAŞADI"  
	"Akıllı saatler son dönemde büyük bir patlama yaşadı" diyen Şener, birçok finans ve sağlık kuruluşunun bu tarz cihazlar için uygulamalar yapıp son kullanıcının günlük hayatına dokunmaya başladığını söyledi. Büyük firmaların artık bu tarz ürünleri üretmeyeceğine de değinen Şener, “Çünkü kitlesel fonlama sitelerine baktığımız zaman büyük bir kısmın,nesnelerin interneti ve benzer teknolojiler üzerine ürünler fonladığını görmekteyiz. Son kullanıcıların bu noktada ürün ve hizmet üretmek ve kullanmak anlamında ne kadar hevesli olduklarını görüyoruz” diye konuştu. Son kullanıcılar için bu kavramın bir fırsat olduğunu dile getiren Şener markalar içinse hem fırsat hem de tehdit olabileceğini belirtti ve ekledi, “Markaların çok hızlı bir şekilde iletişim, pazarlama ve son kullanıcının günlük hayatına dokunabilecek ürün ve hizmetler üretme konusunda yatırımlar yapmaları gerekiyor. Ya da bu tarz ürün ve hizmet üreten firmalarla çok hızlı ve ortak bir şekilde projelere girmesi gerekiyor.” 

	 GÜNLÜK HAYATI ORGANİZE EDEBİLMEDE KOLAYLIK  
	Akıllı cihazların insanları tembellikten ziyade günlük hayatlarını organize edebilmeleri ve programlayabilmeleri açısından büyük bir fırsat olduğunu söyleyen Sunay Şener, “Bugün akıllı bilekliklerle birlikte günlük tembelliğin bile önüne geçildi. Çünkü bu cihazlar su içmeyi hatırlatıyor, kişinin o gün ne kadar verimli uyuduğunu söylüyor, gün içerisinde hareket etmeye teşvik ediyor ve bunun gibi birçok sorunu ortadan kaldırıyor’’ diyerek sözlerini noktaladı. Programla ilgili detaylı bilgiye http://iotakademi.com/ adresinden ulaşılabiliyor. 
	  
